{
  "Comedy": [
    {
      "id": 1,
      "title": "પારેખ નિવાસમાં મહેમાન",
      "story_name": "હંસા અને પ્રફુલ એક દિવસ ચેસ રમતા હતા. બાપુજી ત્યારે ઘરે પોતું મારતાં હતાં. જયશ્રી બહાર શાક લેવા ગઈ હતી અને હિમાંશુ જેકી ચકીને સ્કૂલે મૂકવા ગયો હતો. \n\nઅચાનક ઘરે મહેમાન આવ્યાં. બાપુજી ચિંતામાં પડી ગયાં કે જયશ્રી બહાર ગઈ છે તો મહેમાનને સાચવવા કેવી રીતે ? તે વખતે હંસા બાફેલી મકાઈ ખાઈ રહી હતી. અને પ્રફુલ રસોડામાં તેની માટે બીજી મકાઈ લેવા ગયો હતો. મહેમાન આવ્યાં અને બાપુજીએ તેમને પાણી આપ્યું. પછી મહેમાન એ પૂછ્યું કે ઘરનાં સભ્યો ક્યાં ગયા છે ? એટલે તેમણે હંસા અને પ્રફુલને બોલાવ્યાં. \n\nહંસા મકાઈ ખાતાં ખાતાં બહાર આવી. બાપુજી ને કહયું, \"શું થયું બાપુજી ? કંઈ કામ છે ? હું મકાઈ ખાતી હતી, મારે ચાલુ નાસ્તા એ આવવું પડ્યું. પ્રફુલ where are ?\" એટલે બાપુજી એ કહયું કે,\"હંસા ઘરે મહેમાન આવ્યાં છે તો એમને નાસ્તાની તો પૂછ !\" હંસા એ પૂછ્યું, \"એ તમે નાસ્તો તો ઘરેથી કરીને આવ્યાં હશોને ?\" મહેમાન બાપુજીની સામે જુએ, અને બાપુજી એ પૂછ્યું કે, \"હંસા, તુ તો એકલી એકલી મકાઈ ખાય છે, મહેમાનને ભાવ તો પૂછ !\" એટલે હંસા એ પૂછ્યું,\"મકાઈનો ભાવ વધી ગયો છે એવું મે સંભાળ્યું છે, હવે મકાઈ કેટલા રૂપિયા કિલો મળે છે ?\" એટલામાં પ્રફુલ આવ્યો. તેણે કહ્યું,\"બાપુજી, તમે જ તો કહયું કે મહેમાનને મકાઈનો ભાવ પૂછ. શું તમે પણ બાપુજી ! આ જુઓ, જયશ્રી ભાભી એ ભાત વઘારીને રાખ્યાં છે, હું મહેમાન માટે લેતો આવું છું. આપણે મહેમાનને અહિયાં જ જમાડી લઈએ. અને હિમાંશુ જેકી ચકીને લઈને આવશે. જયશ્રી ભાભી ગયા છે દિવાળીની ખરીદી કરવા માટે ! એટલે આપડે ભેગા મળીને મહેમાનની સરભરા કરીશું.\"   \n\nબાપુજી ખુશ થઈ ગયા. અને મહેમાનને વઘારેલા ભાત આપ્યાં. અને મહેમાન એ પણ ખુશી થઈને જમી લીધું. એવામાં જ્યારે તે લોકો જતાં રહ્યાં હતાં ત્યારે જયશ્રી આવી. તેણે કહ્યું કે, \"બાપુજી, આપડી ઘરે મહેમાન આવ્યાં હતાં તો તેઓને નાસ્તો કરવા આપ્યો હતો ?\" બાપુજી એ ખુશ થઈને કહયું કે,\"હા ! પહેલાં તેમને પાણી આપ્યું અને પછી પ્રફુલ ગધેડા એ વઘારેલા ભાત આપ્યાં ! અને મહેમાન એ ખુશી ખુશી જમી લીધાં.\" ત્યારે જયશ્રી એ કહ્યું,\"પણ એ ભાત તો ચાર દીવસ પહેલાંના હતાં. આજે ભિખારીને આપવા માટે ગઈ તો એણે પણ ના પાડી દીધી. એટલે મે વિચાર્યું કે આજે તેને વઘારીને તમને આપી દઈશ ! ને તમે, તમારા ખાવાના ભાત તમે મહેમાન ને જમાડી દીધા ! હવે બપોરે તમે શું જમશો ?\" \n\nઆ સાંભળીને બાપુજી એ ગુસ્સે થઈને કહયું કે, \"તું મને ચાર દીવસ જૂના અને જેને ભિખારી પણ ખાવાની ન પાડી દે એ ભાત મને જમવામાં આપવાની હતી ! રેવા દે ! સારું થયું કે મે તે ભાત મહેમાનને જ જમાડી દીધા. ખબર નહિ કે તે લોકો નજીકની હોસ્પિટલમાં ગયાં હશે કે નહી ! એ બધી વાત છોડ, અને મને કે દિવાળીની ખરીદી માં શું શું લાવી?\" જયશ્રી એ કહયું કે, \"સુપર માર્કેટમાં ભીડ વધારે હતી અને ત્યાં એક ચોર એ સીસીટીવી કેમેરા પણ તોડી નાખ્યાં એટલે ત્યાં લૂંટ મચી હતી, થોડોક મોકાનો ફાયદો મે પણ ઊઠાવી લિધો. મે છેને, સુપર માર્કેટમાંથી - ફિનાઈલ, લોટ, વાસણો, પડદા, કપડાં બધું જ જેટલું હું ઊંચકી શકું એટલું મેં ઊંચક્યું. અને પછી નાસ્તો અને અનાજ બાકી રહેતાં હતાં તો મે હિમાંશુ અને જેકી ચકિને પકડાવી દીધા. આ જુઓ, બહાર ! એ બાપુજી, આ હિમાંશુ તો આવી ગયો પણ જેકી ચકી ક્યાં ?\" બાપુજી અને જયશ્રી ઘરની બહાર નીકળ્યા અને જોયું કે જેકી ચકી તો ઘઉં અને ચોખા લઈને આવતા હતા. પછી બાપુજી એ તે બન્નેની મદદ કરી અને હિમાંશુને સાંજે રસોઈ બનાવવાનું કહયું.\n\nબીજી બાજુ પેલાં મહેમાનને ખોરાકી ઝેરની અસર થઇ હતી. તે લોકો હોસ્પિટલમાં હતાં. એટલે બાપુજી એ ઘરનાં લોકોને તેમની ખબર પૂછવા માટે મોકલ્યાં. તો હંસા પ્રફુલ અને જયશ્રી બીજા દિવસે તેમની ખબર પૂછવા માટે ગયાં.\n\n***\n\nહવે, હોસ્પિટલમાં...\n\nહંસા તો એક જગ્યા એ જઈને બેસી ગઈ અને બોલી, \"હું તો થાકી ગઈ ભાઈસાબ !\" પ્રફુલ તે મહેમાનને ખબર પૂછવા માટે ગયો ને વાતો શરૂ કરી, \"તમે અમારી ઘરે મહેમાન બન્યા હતા ને ! જ્યારે હંસા મકાઈ ખાતી હતી. \"મહેમાનએ હા પાડી અને કહ્યું, \"તમારી ઘરે જમ્યાં પછી અમારી આ હાલત થઈ અને 2 દીવસ સુધી અમારે હોસ્પિટલમાં રહેવું પડશે.\" પ્રફુલએ કહયું કે અમે તમારી સેવા કરીશું.\" જયશ્રી એ કહયું, \"કશો વાંધો નહીં. અમે તમારી માટે નાસ્તો લઈને આવ્યાં છીએ ! આ જુઓ ભજિયાં અને બટેકા પૌવા અને સાથે કોથમીરની ચટણી અને ટોમેટો કેચઅપ પણ લાવી છું.\" તો હંસા એ કહયું,\"એ જયશ્રી મારી માટે ખજૂર આમલીની ચટણી ભુલી ગઈ!\" તો જયશ્રી એ કહયું, \"અરે નાં હંસા ભાભી ! હું તમારી માટે જે ખજૂર આમલીની ચટણી લાવી હતી તે આ ડોક્ટર એ બાજુમાં દર્દીને બાટલામાં નાખી દીધી. અને કોથમીરની ચટણીનો મારી પાસે જ જગ હતો એમાંથી તેણે ત્રણ injection બનાવ્યાં અને દર્દી ઓને લગાવી દીધું. આ જુઓ એ બધાં દર્દી અહિયાં ડિસ્કો ડાન્સ કરે છે !\" પ્રફુલ આવ્યો અને બોલ્યો કે ,\"જયશ્રી ભાભી, આ ડોક્ટર બટેકા પૌવા ખાય છે? કેમ કે તે બેહોશ થઈને પડ્યો છે અને તેની આસપાસ થોડાક પૌંઆ પડ્યાં હતાં.\" \n\nજયશ્રી એ કહયું કે,\"ડોક્ટર જ બીમાર પડે એમાં એ દર્દીનો ઈલાજ કેવી રીતે કરશે !\" તેથી હિમાંશુ એ બધાં માટે જમવાનું બનાવ્યું અને ડોક્ટર અને દર્દી બનનેને જમાડયા.\n\nપછી પ્રફુલ એ ડોક્ટરને કહયું,\"ડોક્ટર, તમે થોડાંક દર્દીને તપાસ્યાં બરાબર ? એ લોકોની સાથે સાથે તમે પણ બીમાર પડ્યા ! ડોક્ટર સાહેબ, તમારે છેને હોસ્પીટલમાં સુધારા કરવાની જરૂર છે. દર વખતે થોડી અમે લોકો આવીશું !\" ડોક્ટર એ કહયું,\"તમારી લીધે લોકો દર્દી બન્યાં એટલે અમે તેમને સાજા કરીએ છીએ !\" પ્રફુલ એ કહયું,\"એવું જરૂરી નથી. પેલો દર્દી હાર્ટ એટેકથી મૃત્યુ પામ્યો એમાં અમારી ભૂલ ? શેક શેક! કંઈ પણ!\" \n\nડોક્ટર સાથે એવી કેટલી વખત બહેસબજી થઈ. છેવટે ડોક્ટર એ હાથ જોડીને કહયું,\"અમે ખોટા બસ ! હવે તો અમને બક્ષ અપો !\" હંસા, \"હાં, તો પહેલેથી જ માની જતાં હોય તો! અમારે એટલી તમને સમજાવવાની મહેનત નહી કરવી પડે ! બીજી વાર ધ્યાન રાખજ !\" ડોક્ટર પણ થાકી ગયાં, પ્રફુલને લીધે !",
      "duration": "5 mins",
      "category": "Comedy"
    },
    {
      "id": 2,
      "title": "દાસ્તાન - એ - ખારીશીંગ",
      "story_name": "મારી બીજી બધી રચનાઓના શીર્ષકની સરખામણીમાં આજનું શીર્ષક થોડું વિચિત્ર છે, પરંતુ આ શીર્ષકનું મથાળું આપવા માટે હું ભયંકર રીતે પ્રેરિત થયો હતો. મારી પ્રિય.... અરે પ્રિય નહીં પરંતુ અતિપ્રિય ખારીશીંગ એક ઘણો ચોંટકણો ખાદ્યપદાર્થ છે.\n\nવાત જાણે એમ બની કે ગઈકાલે સવારે હું ઓફિસ જવા માટે તૈયાર થતો જ હતો કે મારી નજર એક \"ભરુચી શીંગ\" લખેલ પ્લાસ્ટિકની કોથળીની સજા ભોગવી રહેલા શીંગદાણાઓ ઉપર પડી. ઠાંસી ઠાંસી ને ભરેલા શીંગદાણા જાણે કે મને જોઈને ચિત્કાર કરી રહ્યા હતા કે \"ખા......ખા.....કાઢ અમને આ પ્લાસ્ટિકની કોથળીની કેદ (કાળા પાણીની કેદ એટલા માટે નથી કહેતો કારણ કે એ તો હું ભોગવી રહ્યો છું)માંથી મુક્ત કર અને ઠુંસી દે તારા મોઢાંમાં\"....અને મારી લોલુપ નજર તેમના ઉપર પડી અને હું મારું નિયંત્રણ ખોઈ બેઠો.....હું સમજી તો ગયો જ હતો કે મારા શ્રીમતીજી જ ખારીશીંગ લાવ્યા હશે કારણ કે કમનસીબે તેમને પણ ખારીશીંગ અતિપ્રિય છે.....ખેર, મેં મારો હાથ ધપાવ્યો અને ખારીશીંગ ને આકરી કેદમાંથી મુક્તિ અપાવવાનું અભિયાન શરૂ કર્યું.....ખારીશીંગનું પડીકું હાથ મા લઈ ને કોથળીનો એક છેડો તોડ્યો, તે ભેગી તો ત્રણ - ચાર શીંગ જાણે કે વર્ષો થી રાહ જોતી હોય તેમ પ્લાસ્ટિકની કોથળીની કેદમાંથી મુક્ત થઈ ને મારી હથેળીમાં આવી ને પડી.....અને પળવારનો પણ વિલંબ કર્યા વગર મારા મુખ મા પધરાવી દીધી.....આ...હા.. હા..હા...હા......આનંદની પરાકાષ્ઠા એ પહોંચી ગયો અને એ સ્વર્ગીય આનંદની મઝા માણું તે પહેલાં જ મારા શ્રીમતીજીનો પગરવ સંભળાયો. હું ગેંગેફેંફે થઈ ગયો. કર્ફ્યૂ હોય ત્યારે જેમ શેરીના નાકે ટોળું ઊભું હોય અને જેવી પોલીસની જીપ દૂરથી દેખાય અને ટોળું આઘુંપાછું થાય તેમ હું પણ આઘોપાછો થઈ ગયો....શ્રીમતીજીનું આગમન થઈ ચૂકયું હતું...જે ખારીશીંગ મારા મોઢા મા હતી તેમનું મેં ત્વરિત ગતિએ મારા પેટમાં વિસર્જન કરી દીધું અને હું એક ડાહ્યાડમરા વિદ્યાર્થીની માફક મુખારવિંદ ઉપર બાળસહજ હાસ્ય સાથે શ્રીમતીજી સમક્ષ ઊભો રહ્યો......\"કેમ, શું કરે છે ? તૈયાર થતાં આટલી વાર ? ઓફિસમાં કોને બતાવવું છે? આમ તો મોડું થાય છે...મોડું થાય છે નો જાપ જપતો હોય છે તો આજે કેમ આટલી વાર ?...મારા શ્રીમતીજી પહેલાં બોફોર્સ તોપ બનાવતી કંપનીમા કામ કરતા હશે તેવો ભાસ થયો....વાચકો ને યાદ રહે કે ઉપરોક્ત બધા સવાલો ફરજિયાત છે, એક પણ સવાલ મરીજિયાત નથી.....શબ્દો ગોઠવી ગોઠવી ને જવાબો આપ્યા અને માંડ માંડ લોકઅપમાંથી છૂટ્યો. ખભે લેપટૉપ બગ ભરાવી ને બેઠો ગાડીમાં.\n\nઆ બધી મથામણ મા જે ત્રણ - ચાર ખારીશીંગનું પેટમા વિસર્જન કર્યું હતું તેમાંથી એક શીંગનો નાનકડો ટુકડો મારી દાઢની એક પોલી જગ્યા ઉપર કબ્જો જમાવી દીધો. હવે એ ટુકડો એટલો હઠીલો હતો કે ન એમ જાય કે ન તેમ. જીભ ઉપર પણ ભારે દબાણ આવી ગયું. પણ ઓફિસે જવાનું મોડું થતું હતું એટલે ગાડી ચાલુ કરી ને ઓફિસ તરફ હંકારી મૂકી....જીભનો નિષ્ફળ પ્રયાસ હજી ચાલુ જ હતો.....એક ત્રાસવાદી ની જેમ પેલો ટુકડો પોલાણ વાળી જગ્યામાં એવો ગોઠવાઈ ગયો હતો કે મારું મોઢું આખું વાંકું ચૂકું થતું હતું પરંતુ તે હઠીલો હલવાનું નામ નહોતો લેતો. રેડિયો ઉપર કિશોરકુમાર ના કંઠે ગવાયેલું ફિલ્મ \"થોડી સી બેવફાઈ\" નું એક ગીત \"આંખો મેં હમને આપકે સપને સજાયે હૈં\" વાગતું હતું, પરંતુ આ શીંગદાણા ના ટુકડાની ગડમથલમા મારા કાન સુધી પહોંચતાં પહોંચતાં \"દાંતો મેં હમને શીંગ કે દાણે બીઠાએ હૈં\" થઈ ગયું...ક્યાંય મન નહોતું લાગતું. જીભ વારે ઘડીએ દાઢ ઉપર ફરી ને શીંગનો ત્રાસવાદ નાથવાની કોશિશ કરી રહી હતી....જેમ તેમ કરી ને ઓફિસ તો પહોંચ્યો. દાદરો ચઢતા ચઢતા મારા એક સહકર્મચારી સામાં મળ્યા અને મને \"ગુડ મોર્નિંગ\" ની શુભેચ્છા પાઠવી....મેં પણ સામે તેમને શુભેચ્છા પાઠવી, પરંતુ જે અવાજ નીકળ્યો તે એવો નીકળ્યો કે જાણે હું કોગળા કરતો હોઉં. મારા સહકર્મચારી ને પણ આવા અવાજમાં અપાયેલી શુભેચ્છાની અપેક્ષા નહોતી....કારણ એક જ હતું કે આજે મારી જીભ ડબલ રોલ ભજવતી હતી. \n\nમારી કેબિન મા પહોંચી ને સીધું મારા ટેબલનું ખાનું ખોલ્યું અને તેમાંથી કાઢી દાંત ખોતરવાની સળી. હું આજ ક્ષણની રાહ જોતો હતો....બસ, હવે થોડી જ ક્ષણોમાં છૂટકારો થશે તેમ માની ને દાંત ખોતરવાની સળી ને ત્રાસવાદી જ્યાં કબ્જો જમાવી ને બેઠો હતો ત્યાં લઈ ગયો અને ધીરે ધીરે આમ થી તેમ સળી ને હલાવી ને હઠીલા દાણા ને કાઢવાની કોશિશ કરી....પણ પરમ કૃપાળુ પરમાત્મા ને મારી મુક્તિ એટલી જલ્દી મંજૂર નહોતી....\"રામાયણ\" મા જેમ રામ અને રાવણ ના યુદ્ધ વખતે હવામા તીર એકબીજાની સમક્ષ જઈ ને જેનું તીર તૂટવાનું હોય તે પાછું જાય એવી જ રીતે દાંત ખોતરવાની સળી એ અધવચ્ચેથી દગો દઈ દીધો. એક ક્ષુલ્લક દાણાની સામે હારી ને તે અધવચ્ચેથી બટકી ગઈ.....હવે શું કરવું ? મારી જીભ પણ થોડી ઘણી ઘવાઈ ગઈ હતી. મોઢું વકાસી ને હું તો લમણે હાથ દઈ ને બેસી ગયો. ત્યાંજ અચાનક મગજમાં પ્રકાશ પુંજ ફેલાઈ ગયો....ઊભો થઈ ને કેબિનની બહાર આવ્યો અને સીધો ગયો રિસેપ્શન ઉપર. ત્યાં બેઠેલા બેન પાસે \"જમ્બો યુ પિન\" માગી (મારા દાંત ની રચના એવી છે કે મોટી પિન જ કામ લાગે). પાછો આવી ને તે પિન ની એક દાંડી ને સીધી કરી અને હવે તો ત્રાસવાદ નો ખાત્મો બોલાવવો જ છે તેવા મક્કમ નિર્ધાર સાથે પિનની દાંડી ને દાણા તરફ તાકી. બન્ને વચ્ચે થોડી રકઝક થઈ અને એવું લાગ્યું કે ત્રાસવાદી દાણો થોડો ઢીલો પડ્યો છે. હું તો રાજીના રેડ થઈ ગયો. મારામા ઉત્સાહનો અભૂતપૂર્વ સંચાર થયો. ફરી પાછું બમણા જોર થી પિન ની દાંડી ને દાઢ ઉપર કબ્જો જમાવી ને બેઠેલા દાણા ઉપર હુમલો કરાવ્યો.....અને આ વખત નો ઘા ત્રાસવાદી દાણા માટે ઘાતક પુરવાર થયો.....મારે શરણે આવવા માટે તે પોલાણ વાળી જગ્યાએથી બહાર આવ્યો....વિજયી સ્મિત સાથે તેનો નાશ કરી ને જાણે કે જંગ જીત્યો હોઉં તેવો ભાસ થયો. દુનિયા જાણે કે સ્વર્ગ લાગવા માંડી. ફરી પાછો કામે લાગી ગયો.\n\nઆ ઘટનાથી એક બોધપાઠ એ મળ્યો કે શ્રીમતીજી એ આણેલી ચીજ ઉપર કોઈ દિવસ કુ - દૃષ્ટિ કરવી નહીં. જેમ મોટાભાગનું બધું પૂછી પૂછી ને કરતા હોવ છે તેમ આ પણ પૂછીને કરવું, નહિતર તમારે પણ દાસ્તાન - એ - ખારીશીંગનો બીજો અધ્યાય થશે.\n\n",
      "duration": "5 mins",
      "category": "Comedy"
    },
    {
      "id": 3,
      "title": "કોલેજસ્ય પ્રથમ દિવસે",
      "story_name": "\"રાખી રાખીને ઇતિહાસ રાખ્યો ! બીજા વિષય શું મરી પરવાર્યા તે યુદ્ધ લડવાનો વિષય રાખ્યો ?\" મેં એમની દીકરી સાથે પ્રેમ લગ્ન કરવાની ધમકી આપી હોય, તેમની પત્નીનું અપહરણ કરવાની ધમકી આપી હોય એવી રીતે કોલેજના પહેલા દિવસે મળેલા એક મુખ્ય વિષય અંગ્રેજીવાળા સિનિયર મિત્રે મને આ પ્રકારનું વિધાન સંભળાવ્યું. માણસના જીવનમાં અભ્યાસ ખૂબ જ મહત્વ ધરાવે છે જે આપ સૌ જાણો છો પછી ભલે તમે ભણેલા હો કે અભણ !\n\n   યમરાજને જ્યારે યમપુરીનું પ્રધાનપદ છોડવાનું મન થયું હશે, શંકર ભગવાનને ભાગ ને બદલે વિસ્કી પીવાનું મન થયું હશે, જગતના સરમુખત્યારોને જ્યારે વિશ્વયુદ્ધનો વિચાર પ્રસ્ફૂટ્યો હશે ત્યારે એ ક્ષણે મારી સાહિત્ય અને ઇતિહાસ જેવા વિષયમાં રૂચિ કેળવાઈ હશે. કોણ જાણે પણ સરસ્વતી દેવીના તે શું ભાગ્ય ફૂટ્યા તે મને આગળ આર્ટ્સમાં ભણવાની ઈચ્છા થઈ ને અમદાવાદ (ભોંયરાનગરી છે, જ્યાં દરેક માણસને આંખોમાં તોફાની ઊંડું ભોંયરું હું જોઈ શકું છું)માં એક નામચીન કોલેજમાં પ્રવેશ મેળવ્યો. બિચારી કોલેજને પણ વેદના થતી હશે જ્યારે એને ખબર પડી હશે કે હું હવે એને દિપાવવા પગરણ માંડી રહ્યો છું.\n\n  \"શું ભણશો આર્ટ્સ કરીને ? એવા છોકરીઓના વિષય લેતાં શરમ ના આવી ડોબા, મૂર્ખ, બુહા(વગેરે)....\" આવી દલીલ દરેક આર્ટસ લેવા ઇચ્છતા દસમા ધોરણ અને બારમા ધોરણ વટાવેલા વિદ્યાર્થીઓની સામે માતા-પિતા, સમાજ, વડીલો, શિક્ષકો કરે જ છે અને એ જ કરુણ કથની મારી પણ થઇ હતી ! પરંતુ બારમાં ધોરણમાં ખૂબ મહેનત કરી-ના, ગેર સમજ ના કરશો, મેં મહેનત ગુણ લેવા નથી કરી, ઓછામાં ઓછા ગુણ મેળવવા કરેલી છે જેથી મારે આર્ટસ લેવા સિવાય બીજો કોઈ વિકલ્પ જ ન બચે. કદાચ ગુજરાત આખામાં બારમા ધોરણમાં કોઈ એવો વિદ્યાર્થી નહિ હોય જે સૌથી ઓછા ગુણ લેવા મહેનત કરતો હોય અને સદભાગ્યે મેં 'મહેનત' કરીને પાસિંગ અને આર્ટસ કોલેજમાં પ્રવેશ મળે એટલા ગુણ મેળવ્યા.\n\n  પણ આ તો જાણે વિષયાંતર થયો. મારે તો કોલેજના પ્રથમ દિવસ વિશે લખવાનું હતું અને લખવા લાગ્યો કોલેજ પૂર્વેના દિવસો વિશે - મારા જેવા ઠોબરાઓને આમ જ નિબંધ પૂરો કરવાનો હોય !(પણ તમારા પર ઉપકાર કરવા નિબંધ લખવો તો પડે જ) એ દિવસ નહોતો જરાય રળિયામણો, નહોતો જરાય રોમાંચક, જે દિવસે મેં કોલેજ જવાની શરૂઆત કરી હતી. મારા તો આંતરડા વાયોલિન વગાડતા હતા જ્યારે સવારે ઊઠ્યો ત્યારે, કારણકે મેં આગલી રાત્રે ઢોસા ખાધેલા-ખાવા પડેલા.આંતરડાને વાયોલિન વગાડતા અટકાવી, કદાચ જોઇને એમ થાય કે આ તે માણસ છે કે વિદુષક, એવા વસ્ત્રો પહેરી હું મારા નબળા અને યુવાન વયે પણ ખખડી ગયેલા અને જેના અસ્તિત્વ પર મને મારા માતા-પિતાને તથા મારા સંપર્કમાં આવનાર સૌને શંકા છે એવા મગજ સાથે કોલેજ જવા નીકળ્યો. કદાચ લગ્ન બાદ પ્રથમ રાત્રિ માં વર વધુ એકબીજાથી જેટલા ન શરમાય, કોઈ પણ યુવાન તેની પ્રેમીકાને લગ્નનું આહ્વાન આપતા જેટલો ન શરમાય, સ્ત્રીઓના નેપથ્યમાં પુરુષ પ્રવેશ કરતો જેટલો ન શરમાય એટલો જ હું કોઈપણ વસ્તુ કરતા શરમાઉં છું. જાણે ભગવાને મારા મન-મસ્તિષ્કમાં શરમ માટે ખાસ વિભાગ ન ગોઠવ્યો હોય ! ( ઈશ્વર મળે ત્યારે આ જ પહેલા પૂછવાનો-જો મળે તો)\n\n  સામાન્ય રીતે એમ કહેવાય છે કે કોલેજની જિંદગી બહુ જ સુંદર હોય છે પણ આ વિધાનમાં એક વક્રોક્તિ છે: કોલેજની જિંદગી બેશક સુંદર છે પણ એના માટે જે ઘરે રહીને કોલેજ કરે છે, એના માટે નહીં તે સંઘર્ષરત હોય ! પણ એ બધી બહુ ઊંચી વાતો થઈ ગઈ, આપણું એ ગજુ નહીં. તો હું પહોંચ્યો કોલેજ. કોઈ પૌરાણિક કિલ્લો જોતો હોય એમ મેં મારી કોડા જેવી આંખો વડે આખી કોલેજ અને તેની અંદર રહેલા માણસો (સુંદર છોકરીઓને બાદ કરતા)ને જોયા. થોડે આગળ વધ્યો ત્યાં કાળા બોર્ડ પર એક સૂચના લખી હતી કે જુના-નવા બધા વિદ્યાર્થીઓએ ઉપરના પ્રાર્થનાગૃહમાં મળવું. પ્રાર્થનાગૃહ-આ શબ્દ સાંભળીને મને થયું કે જાણે હું ગુફામાંથી 'આધુનિક અરણ્ય'માં આવી ગયો. મને એમ કે પ્રાર્થના ગૃહ એ કોઈ વિશાળ પરિપ્રેક્ષ્યમાં ફેલાયેલું હશે અને સામે મોટો શારદા દેવીનો ફોટો હશે.ને હતું પણ એવું જ-પરંતુ થોડા ફેરફાર સાથે ! પરિપ્રેક્ષ્ય મોટાને બદલે નાનું હતું અને મા શારદાની જગ્યાએ બીજા ચાર અને તેની પાછળ પંદરેક જેટલા વિદુષકો- ના, ના માફી ચાહું છું.વિદૂષક નહિ, વિદ્વાન અને વિદુષીઓ હતા. એમાં એક વિદુષી તો મને નક્કર વિદેશી લાગ્યા. બસ મને આમ બધું લાગે બહુ કરે !\n\n  ત્યાં આગળ મેં પ્રવેશ કર્યો અને જાણે ઉપનિષદમાંથી બ્રહ્માંડની ઉત્પત્તિ કેવી રીતે થઈ એ રહસ્ય શોધી કાઢ્યું હોય એવી અદાથી બે મહાનુભાવ વિદ્યાર્થીઓ આ પ્રાર્થના ગૃહમાં ચર્ચા કરતા હતા અને એ ચર્ચા પરથી મને પણ બ્રહ્મજ્ઞાન લાધ્યું. બ્રહ્મજ્ઞાન એ કે એ લોકોએ પ્રાર્થનાગૃહ શબ્દ વાપર્યો તે કોઈ પ્રાર્થના ગૃહ માટે નહિ પણ એક વર્ગ માટે હતો અને એ જ વર્ગમાં બધા કાર્યક્રમો થતા. કોઈ ઊગતો ચિત્રકાર તાજમહાલ દોરે ને એને જોઈને કોઈ એમ કહે કે, \"સરસ લીટા કર્યા છે.\"તો એને કેવું દુઃખ થાય ? એવું દુઃખ મારા અંતરમાં થયું પણ ખેર હું કંઈપણ કાર્ય કરવા અસમર્થ હતો-અલબત્ત છું. હું ત્યાં જે ખાલી જ રહે છે સદૈવ, એવી જગ્યા પર બેઠો અને ત્યાં એક મારા જેવો જ પોતાને મુખ્ય વિષય અંગ્રેજી છે એ બતાવવા મારી સામુ જોઇને બોલ્યો, \"ગુડ મોર્નિંગ, બ્રો !\" ક્ષણવાર તો હું ડઘાઈ જ ગયો. કારણ કે આગળના ત્રણેય 'ઓ'ના સ્થાને 'એ' મૂકો તો શું થાય ? એ હું સમજી ગયેલો. પછી મેં સ્વસ્થ થઈને કહ્યું, \"સુપ્રભાત ભાઈ.\" એના માતા, બહેન, માસી, દાદી વગેરેને લગતી ગાળો મેં સંભળાવી હોય એવી રીતે મારી સામે જોવા લાગ્યો અને તિરસ્કારની ભાવના સાથે બોલ્યો, \"ઓહ ! ગુજરાતી મિડિયમ ! કયો રાખ્યો મુખ્ય વિષય ?\" મેં બહુ વિનમ્રતા અને ગર્વભેર ઈતિહાસ વિષય કહ્યો ત્યારે નિબંધની શરૂઆતનો પ્રસંગ બન્યો. હવે આગળ નીચે.\n\n  મને થયું કે અહીં બધા હોંશિયાર કહેવાય એટલે દલીલમાં ન ઊતરાય અને મારામાં રહેલી શરમનો હું આગળ ઉલ્લેખ કરી ચુક્યો છું એટલે મેં કંઈ આગળ વાત ન ચલાવતા જગ્યા બદલી અને સામે જે ચાર વિદ્વાનો વારાફરતી ભાષણ કરતા હતા તે સાંભળવા લાગ્યો. તેમાંના એક વિદેશી ઊભા થયા અને ધાણી જેમ મશીનમાં ફૂટે એમ ફટ...ફટ...અંગ્રેજી ચોપડવા લાગ્યા.એ કાર્યક્રમ પૂરો થયો ને પછી અમે ગણિતના સૌથી અઘરા દાખલા જેવા ટાઈમ ટેબલ ને અનુસરીને વર્ગો ભરવા નીકળ્યા.\n\n  અહીં અનિચ્છાએ પણ મારી જાત અને કલમને અટકાવી દઉં છું કારણ કે આ વિષય પર પુસ્તક લખી શકાય ને મારી પાસે પુસ્તક છપાવવાના પૈસા નથી ! કોઈ છોકરો સ્ત્રીઓના બાથરૂમમાં ઘૂસી જાય અને છોકરાની જેવી હાલત થાય તેવી જ હાલત મારી એ સમયે હતી. અંગ્રેજી માધ્યમના છોકરાઓ ભોળા હોય છે એવું સાંભળ્યું પણ મારી એ ભ્રાંતિ અહીં આવીને તૂટી કારણ કે એ માત્ર ભોળા નહિ, અભિમાની અને નમાલા પણ હોય છે. અહીં અટકું છું, હો ! (મારો આ ઉપકાર યાદ રાખજો.)",
      "duration": "5 mins",
      "category": "Comedy"
    },
    {
      "id": 4,
      "title": "બટાકાપૌંઆ તો તારાબહેનનાં જ!",
      "story_name": "દરેક ભારતીય કન્યાને સાસરે વળાવતી વખતે એનાં મા-બાપ યાદ રાખીને દહેજની સાથે બટાકાપૌંઆની રેસિપી આપે છે! એનું એક જ કારણ એ છે કે, મહેમાન કંઈ બધાંને ત્યાં રોજ નથી આવતા પણ જયારે આવે છે ત્યારે મનમાં બટાકાપૌઆની આશા જીવંત રાખીને આવે છે. ને એ સમયે જો કન્યાને જો બટાકાપૌંઆ ન આવડે તો એને આપેલો બાકીનો બધો જ દહેજ નકામો ગણાય!\n\nને એટલે જ તારાબહેનના બટાકાપૌંઆ એમના મોટ્ટા વર્તુળમાં ખાસ્સા જાણીતા અને લોકપ્રિય હતાં! એકવાર બટાકાપૌંઆ બનાવે પછી તારાબહેન એમાં કોઈ કસર છોડે નહીં. એકદમ બાદશાહી બટાકાપૌંઆ! બટાકાપૌંઆમાં, બટાકા ને પૌંઆ તો ખરા જ પણ શીંગદાણા ને કાજુ ટુકડાથી માંડીને દ્રાક્ષ-વટાણા-ગાજર-કોપરું-કોથમીર-લીંબુ-ટામેટાં ને સેવ ભભરાવીને સજાવેલા બટાકાપૌંઆ તો તારાબહેનના જ! (હવે તમારા મોંમાં પાણી આવ્યું હોય તો તારાબહેનનું એડ્રેસ ના પૂછતાં) અમે જાણીએ છીએ કે, ફક્ત બટાકાપૌંઆનું અમારે કેવું ભારે વળતર ચૂકવવું પડેલું!\n\nવાત એમ બનેલી કે એક વાર અમે આમ જ તારાબહેનને ખુશ કરવા પહોંચી ગયાં. (બહાનું તો બટાકાપૌઆનું જ અને સમય પણ નાસ્તાનો જ!) પ્રારંભિક આગતા-સ્વાગતા થઈ ગઈ. (આવો, બેસો, પીઓ પાણી.) થોડી વારે તારાબહેનનાં સાસુએ તારાબહેનને ધી……મે…થી ઑર્ડર કર્યો, ‘તારા-આ લોકોને માટે કંઈ નાસ્તા-પાણી બનાવને!’\n’હા બા’. કહી તારાબહેને અમને જૂનામાં જૂનો સવાલ પૂછ્યો, ‘શું લેશો? ચા-કૉફી-નાસ્તો?’!\nઅમે તો જવાબ નક્કી કરીને જ ગયેલાં પણ અસભ્ય નહોતાં એટલે એ જ ઘસાયેલો જવાબ, ‘ના, ના. કંઈ નહીં. બેસોને અમે તો મળવા જ આવ્યાં છીએ.’ ખરેખર તો, ‘બટાકાપૌંઆ બનાવી કાઢ. ખાશે આ લોકો.’ સાંભળીને અમારાં તો રોમરોમ પુલકિત થઈ ઊઠયાં. ખુશી છુપાવવા અમે વાતે વળ્ગ્યાં ને મોંમા આવતું પાણી ગળતાં રહ્યાં !\n\nતારાબહેન તો હોંશે હોંશે રસોડામાં ગયાં ને થાળીમાં પૌંઆ લઈને આગળ આવ્યાં. પૌંઆ સાફ કરતાં કરતાં કામવાળીની કથા માંડીને બેઠાં. ‘તમારે ત્યાં કામવાળી આવે છે?’ ખાડામાં પડવાનો મને અણસાર ન હોવાથી મેં પણ વાતમાં ઝુકાવ્યું. ‘અરે! કામવાળીની તો વાત જ જવા દો. રોજની જ માથાકૂટ. ‘કેમ – તમારે ત્યાં નથી આવતી?’ બસ! એટલું પૂછતાં જ તારાબહેનના હાથે અનાયાસે જ પૌંઆની થાળી બાજુએ મુકાઇ ગઈ ને બે હાથની ભરપૂર એક્શન સાથે, કામવાળીની દસ વર્ષ પહેલાંની વાતથી શરૂ કરી આજ સુધીની(ને કદાચ ભવિષ્યનાં દસ વર્ષોની પણ!) વાત, મોં પર જાતજાતના હાવભાવ લાવીને કરી. થોડી વાર તો અમને રસ પડ્યો. બતાવ્યો પણ ખરો. પણ પછી કંટાળ્યા. પૌંઆ પડી રહ્યા ને તારાબહેન તો એની ધૂનમાં બબડતાં રહ્યાં!\n\nતારાબહેનનાં સાસુ તો ઊંચાનીચાં થાય પણ બોલે કેવી રીતે? વચ્ચે ‘નો એન્ટ્રી’માં ઘૂસ મારતાં કહ્યું, ‘તારા, બટાકાપૌઆ બનાવી નાખ ને જરા!’ ‘હા, હા. હમણાં જ બનાવી લાવું. આ જુઓને પૌંઆ લાવીને કામવાળીની વાતે લાગી ગઈ. તમે બેસજો હં! હમણાં બનાવી લાવું.’ તારાબહેન તો રસોડામાં ગયા ને પૌંઆ મૂકીને કાંદા-બટાકા-કોથમીર વગેરે સામગ્રી લઈને એમનાં સાસુની સામે મૂકી ગયાં. થાળીને છરી મૂકતાં કહ્યું, ‘બા, જરા આટલું સમારી આપો ને! હું પૌંઆ પલાળી દઉં.’\n\nબટાકાપૌંઆ ખાવાની તલપની અમારી પરીક્ષા થતી હોય એવું લાગ્યું. અમે વહેલાં વહેલાં બાને મદદ કરવા ધસી ગયાં. વળી તારાબહેને દર્શન દીધાં. ‘તમે કાંદા-લસણ ખાઓ છો ને?’ ! ‘શાકમાં કે કાચ્ચે કાચ્ચાં?’ ‘ના – ના, એટલે બટાકાપૌંઆમાં કાંદા નાખું ને?’ ‘હા, નાંખો ને અમે તો બધું જ ખાઇએ.’ (પ્લીઝ જલ્દી કરો. અમને બધું જ ચાલશે. હવે રસોડામાંથી બહાર નહીં આવતાં.)\n\n‘અરે! એક વાર એવું થયેલું કે મેં કેટલી... મહેનતથી સરસ બટાકાપૌંઆ બનાવેલા ને અમારે ત્યાં જે મહેમાન આવેલાં તે જૈન! મને ખબર નહીં. મેં ડિશ ધરી ત્યારે એમણે પૂછ્યું, ‘આમાં કાંદા છે?’ મેં તો ભોળીએ હોંશે હોંશે હા પાડી. એટલે કટાણું મોં કરીને કહે, ‘અમે તો કાંદા નથી ખાતાં.’ (જૈન થઈને પણ?) મને તો એવો ગુસ્સો આવ્યો. પહેલેથી બકતાં શું થયું’ ’તું? કેટલી મહેનતથી મેં બટાકાપૌંઆ બનાવેલા! ને એક વાર તો એવું થયેલું કે મેં એટલા સરસ બટાકાપૌંઆ બનાવેલા પણ એમાં મીઠું નાખવાનું જ ભૂલી ગયેલી. કોઈ કંઈ બોલ્યું નહીં ને બધી ડિશ એમ જ પડી રહી. મીઠું માંગી નો’તું લેવાતું? એટલે હવે તો બટાકાપૌઆ બનાવવા પડે કે હું દસ વાર બધું જોઇ – પારખી લઉં ને ચાર વાર ચાખી લઉં.’\n\nતારાબહેનની વાતો ખૂટતી નહોતી. અમારા ઝાઝા રળિયામણા હાથોએ બધી તૈયારી પતાવી દીધી હતી, ને તારાબહેનની નૉનસ્ટોપ રેકોર્ડ ચાલુ હતી. સાસુજીએ ફરી ધી……મેથી પૂછ્યું, ‘તારા, પૌંઆ પલળી ગયા?’ ‘આ હમણાં પલાળી દઉં. નહીં વાર લાગે.’ પછી બા તરફ ફરીને, ‘બા, તે દિવસે કેવું થયું’ ’તું નહીં? અમારા વેવાઇ આવેલાને ખાસ મારા હાથના બટાકાપૌંઆની ફરમાઇશ કરી. ઘરમાં પૌંઆ નહી ને કોથમીર-કોપરું કંઈ જ નહીં. મેં તો કામવાળીને તરત જ બજારમાં દોડાવેલી. (બજારમાં દોડતી કામવાળી! અદ્ભૂત!) વેવાઇને વાતમાં રોકી રાખ્યાં.(આજની જેમ જ?) ને કામવાળી આવતાં જ ફટાફટ બટાકાપૌંઆ બનાવી કાઢ્યાં. વેવાઇ તો ખુશ ખુશ થઈ ગયાં! (અમારે કયાં સુધી રાહ જોવાની છે? પૌંઆ પલાળોને!)\n\nતારાબહેન રસોડામાં ગયાં ખરાં! એવામાં અમારે ઘેરથી દીકરીનો ફોન આવ્યો, ‘મમ્મી, મામા-મામી આવ્યાં છે. બટાકાપૌંઆ બનાવવાનાં છે. પૌંઆ ક્યાં મૂક્યાં છે?’ મેં એને પૌંઆનું એડ્રેસ આપ્યું ને કહ્યું, ‘થોડાં વધારે બનાવજે. અમે હમણાં આવીએ જ છીએ.’ ને ખાતરીનાં બટાકાપૌંઆ ખાવા અમે ‘જવું પડશે’ કહી, તારાબહેનના ઘરને, તારાબહેનને, સાસુજીને ને કામવાળીને બાય બાય કર્યું! ગમે તે થઈ જાય–આજે તો બટાકાપૌંઆ ખાવા જ છે!",
      "duration": "4 mins",
      "category": "Comedy"
    },
    {
      "id": 5,
      "title": "ઘડપણનો પ્રેમ",
      "story_name": "પ્રેમ કોઈ પણ ઉંમરે હોય, તેની અનુભૂતિ કહો કે અનુભવ, તે ખૂબ જ રોમાંચક હોય છે, અને તેમાં પણ જો વૃદ્ધાવસ્થાનો પ્રેમ હોય ને, સાહેબ....તો તો.......તે એક અસ્ખલિત ઝરણાંની પેઠે વહેતી લાગણીઓનો પ્રવાહ હોય છે. જેમ ઝરણાંને વહેવામાં કોઈ રોક ટોક નથી હોતી તેમ બે વૃદ્ધ પાત્રોના પ્રેમમાં ના તો કોઈ અડચણ હોય છે ના તો સમાજ નું કોઈ બંધન. મારો અંગત અનુભવ અહીં ટાંકુ તે પહેલાં મારે ઉપરોક્ત પૂર્વ રૂપરેખા એટલા માટે આપવી પડી કારણ કે આ અનુભવ, કે જેને હું શબ્દોમાં પરિવર્તિત કરી રહ્યો છું તે વાંચતા પહેલાં વાંચનાર વર્ગ કોઈ ગેરસમજ ઊભી ના કરે........!!\n\nભાગ્યશાળી છું હું કે આધેડ આયુ એ પણ મારા ઘર ના મોભી અને નાક સમાન મારા માતા પિતાનો સહારો મને હજી પણ છે. જીવનની સંધ્યા પણ પસાર કરી ચૂકેલ મારા પિતાને પણ તેમના શરીરના કોઈ એક અંગ એ સાથ છોડ્યો છે અને તે અંગે છે તેમના કાન...જી હા, મહદઅંશે બહેરાશ કહી શકો. પણ તેમનો ૬૦ વર્ષથી સાથ નિભાવનાર મારી માં ના કાન(પુર) મા હજી હડતાળ નથી પડી. એટલે એમ કહેવાય કે મારા પિતા મારી મા ના કાન ભાડે લઈને સાંભળે છે, અને હું પોતે આ ઘટનાનો સાક્ષી બન્યો.\n\nવાત એમ બની કે મારા રૂમ નું ટીવી અચાનક બળવા ઉપર ઉતર્યું અને મારી જ એક અતિપ્રિય ટીવી ધારાવાહિક જોવાથી વંચિત રહી ગયો. તરત જ વિચાર આવ્યો કે નીચે આવેલ મારા માતા પિતા ના રૂમમા ટીવી ઉપર પણ એ લોકો એજ ધારાવાહિક જુએ છે જે હું પણ જોવું છું. હું તો પલક વારમા ધસી ગયો તેમના રૂમમાં અને સદનસીબે હજી ધારાવાહિક શરૂ થવાને મિનિટની વાર હતી. ટીવી આપણા જીવનમા કેટલું મહત્વ નું સ્થાન ધરાવે છે તેનું મને આજે ભાન થયું..,ખેર, મારા માતા પિતા તો તેમના પલંગ ઉપર બિરાજમાન થયેલા જ હતા, તેમના દરબારમા બીજા બધા મંત્રીઓ તેમનું સ્થાન ગ્રહણ કરે તેવી રીતે હું પણ બાજુમાં રાખેલી ખુરશી ઉપર બેસી ગયો......\"એય, હાલો, આ આવી ગયું\"..પોકાર પડ્યો મારા માતુશ્રીનો અને પિતા ને કોઈક કંઈ બોલતું હોય તેવો આભાસ થયો. તેમને મારી માં સામે જોઈ ને પ્રશ્નાર્થ સૂચક ભાવ સાથે જોયું...\"હેં?, કાંઈ કીધું?\" એટલે મારી માં એ ટીવી તરફ ઈશારો કરી ને કહ્યું કે ધારાવાહિક શરૂ થઈ રહી છે. મારું ધ્યાન અત્યાર સુધી ટીવી ઉપર જ હતું પણ અનાયાસે જ મારું ધ્યાન તેમના વાર્તાલાપ ઉપર ગયું.........મારી માં નો ઈશારો નહીં સમજી શકેલા મારા પિતા (૬૦ વર્ષ ના લગ્નજીવન પછી પણ તેમને ઈશારો સમજવામાં મુશ્કેલી નડતી હતી તો મારે તો હજી હમણાં જ ૨૫ થયાં....) એ ફરી હુંકાર કર્યો....\"શું કીધું?\".... માં થોડી ત્રસ્ત મુદ્રા મા....\"અરે, આ શરૂ થયું....સામે જુઓ\", અને મારા પિતા એ ટીવી સામું જોઈ ને અદબવાળી. મને એમ કે, ચાલો હવે ધારાવાહિકનો આનંદ લઉં, પરંતુ એ આનંદ ક્ષણિક નીવડ્યો..\"ઓલી સાસુને દબડાવે છે... સાલો, ઘોર કળિયુગ આવ્યો છે\"...ક્રિકેટ ના મેદાનમાં જેમ આંખે દેખ્યો અહેવાલ અપાતો હોય તેમ મારી માં ની રનીંગ કૉમેન્ટરી શરૂ થઈ....ઉપરોક્ત વાક્ય બોલી ને મારી માં એ ધારદાર નજરે મારી સામે પણ જોઈ લીધું... આમા મને ખબર ના પડી કે મારે શું સમજવાનું હતું. જવા દો....\"ઓહ હ હ.... એમ કીધું ? ભારે કરી\", મારા પિતા ઉવાચ....સીન આગળ વધ્યો....\"લ્યો બોલો.....સાંભળ્યું ? હવે ઓલી એમ કહે છે કે આજે તેને કિટ્ટી પાર્ટીમાં જવાનું છે તો જમવાની વ્યસ્થા તમે કરી લ્યો....\" મારી માં એ ખો આપી મારા પિતા ને....\"અરેરે......તો હવે શું કરશે ?\" મારા પિતાને ચિંતા થવા લાગી.....મારી માં એ માઈક પાછું તેમની પાસેથી ઝૂંટવી લીધું અને ઉવાચ \"હવે આ ઘરડી મા રસોડામાં જઈને રસોઈ કરશે. ખરેખર કભાળજા કહેવાય\"....આ બધા મા મે હરામ જો ટીવીનો એક પણ સંવાદ સાંભળ્યો હોય. મને અત્યાર સુધી ખબર જ નહોતી પડી કે ધારાવાહિક મા શું ચાલી રહ્યું છે. અને ત્યાં જ વિજ્ઞાપનનો દોર શરૂ થયો.....મને એમ કે હવે ૨ મિનિટ સરહદે શાંતિ રહેશે, પણ મારી આ આશા ઠગારી નીવડી..ટીવી ઉપર શ્વાન લોકો ના ખાદ્યપદાર્થનું વિજ્ઞાપન આવી રહ્યું હતું.....\"આ જુઓ, આપણી બ્રાંડી (મારી પાળીતી)....હવે તો જાનવરો ના ખોરાક નું પણ વિજ્ઞાપન આવવા લાગ્યું\"....પિતા એ હવામા હાથ ઉછાળી ને \"જમાનો બદલાઈ ગયો છે, માણસોને ખાવા ના ઠેકાણા નથી અને જાનવરો માટે કેટલું બધું\"....જેમ તેમ કરી ને વિજ્ઞાપનો પૂરા થયા અને ધારાવાહિક ફરી પાછું ગાડે ચડ્યું......\"આ શું બોલ્યો ?\" પિતા એ પ્રશ્ન રૂપી બાણ છોડ્યું....અને જેમ \"રામાયણ\" ધારાવાહિકમાં આકાશમાં બે બાણ સામસામે ટકરાય તેમ મારી માં એ પણ જવાબરૂપી બાણ છોડ્યું....\"એની બૈરી આટલી હેરાન કરે છે પણ તેનો આ ગોરધન લટૂડો પટૂડો થઈ ને એની બૈરી ની આજુબાજુ ગરબા રમી રહ્યો છે\".....\"હેં ?\", બાપા કંઈ સમજ્યા નહિ, અને મારી માં નો પિત્તો ગયો..\"અરે, તમે તો જરા પણ સાંભળતા નથી....સાવ બહેરા છો....ઓલા ને પ્રેમ ઉભરાઈ રહ્યો છે...જુઓ ને કેવો ગોળ ગોળ ફરી રહ્યો છે.... સાલા, અત્યાર ના છોકરાઓ એ તો દાટ વાળ્યો છે, કોઈ ને કઈં કહેવા જેવું જ નથી\"...મારી માં એ પોતાનું વૃતાંત સંભળાવ્યું, ફરી પાછું મારી સામે જોયું.....હું પણ નજર ચૂકવી ને ટીવી ટીવી તરફ ધ્યાન કેન્દ્રિત કરવા લાગ્યો. ત્યાંજ ફરી પાછો વિજ્ઞાપનનો સમય.....હું માથું પકડી ને બેઠો હતો ત્યાં જ....\"ટક ટક ટક ટક ટક.....\" અવાજ આવવા લાગ્યો.... મેં બાજુમાં નજર કરી તો મારા પિતા દવાના ડબ્બા ઉપર સ્ટીલની ચમચી ઠોકી રહ્યા હતા. મે ભયંકરથી અતિ ભયંકર કંટાળાજનક મુદ્રામાં તેમની સામુ જોઈ ને....\"અરે પપ્પા.... કાનમાં ટક ટક થઈ રહ્યું છે, મહેરબાની કરી ને શાંતિ થી બેસો\".....ત્યાંજ તેમના વકીલ, એટલે કે મારી માં એ દલીલ કરી....\"એ અવાજ કરે છે એ તને સંભળાય છે, એમને નહીં\"....વાત તો સાચી હતી, એમને સંભળાતું હોત તો એ ડબ્બા ઉપર ચમચી ના ઠોકતા હોત.....ધારાવાહિક અને આંખે દેખ્યો અહેવાલ ફરી પાછા શરૂ, અને છેવટે ધારાવાહીક એ વિરામ લીધો....\"લ્યો, સાંભળો, કાલે ઓલી ઘર મા ઝગડો કરવાની છે અને આ શંખ શાંતિથી સાંભળી રહ્યો છે.....છે કોઈ લાજ શરમ ? અત્યારના છોકરાઓ એટલે તો.....કંઈ કહેવા જેવું રાખ્યું જ નથી\"....ફરી પાછું નજર નું વેધક બાણ મારી સમક્ષ તાકવામાં આવ્યું, અને હું તો જે ભાગ્યો છું કે ના પૂછો વાત..\n\nપણ સાહેબ, એક વાત તો ચોક્કસપણે હું કહેવા માંગીશ કે જતી ઉંમરનો પ્રેમ એટલે એક યજ્ઞની વેદી મા હોમવામાં આવતા ઘી સમાન હોય છે....ભલે આંખો બળતી હોય, ધુમાડા ના ગોટે ગોટા ઊડતા હોય પણ યજમાન ઘી હોમવાનું ચાલુ જ રાખે છે, તેવી જ રીતે ગમે તેવી વિષમ પરિસ્થિતિ હોય, પતિ પત્નીમાંથી કોઈ એક ના સાંભળતું હોય કે કોઈ પ્રજ્ઞાચક્ષુ હોય કે કોઈ અપંગ હોય, પરંતુ તેમનો જોડીદાર તેને મૂકતો નથી..એકમેક ને સહારો આપીને આ જીવનરૂપી મહાસાગરને પાર કરતા હોય છે. \n\nમારા પહેલા માળે આવેલા રૂમની બાલ્કનીમાં ઊભો ઊભો હું વિચારોને ચકરાવે ચડી ગયો.. શું મારા માતા પિતાનો વાર્તાલાપ મને અજાણતા અમારા આવનારા દિવસોની શીખ તો નથી આપી ગયો ને.\n\n",
      "duration": "5 mins",
      "category": "Comedy"
    },
    {
      "id": 6,
      "title": "ગુજરાતી વાચકની વેદના",
      "story_name": "આમ તો શીર્ષક જ ખોટું છે. વાંચવાની કુટેવ જ અમે ગુજરાતીઓ પાળતા નથી. અમે આમ તો મૂળ વેપારી પ્રજા નફો નુકસાન પૂછો તો ઠીક પણ આ વાંચન-બાચનની વાત રહેવા દેવી. પણ હવે વાત નીકળી છે તો વાંચનની વાત કરી દઉં. ઉદ્યોગ ધંધામાં થી નવરાશ મળે ત્યારે અમે ક્યારેક વાંચી પણ લઈએ-મોટેભાગે ધાર્મિક પુસ્તકો જ ! પણ પછી એમ થાય કે બિચારા ગરીબ લેખકો ભૂખે મરે જો અમે ન વાંચીએ તો એટલે કોઈ વખત એને પણ વાંચી નાખવાની કુટેવ રાખીએ. પણ અમે અહીં ‘વેદના’ શબ્દ અલગ જ અર્થમાં લઈએ છીએ. મોટા ભાગના ગુજરાતી વાચકો ને એક જ વેદના હોય છે- વાંચવાની,પણ એનાથી મોટી સમસ્યા છે અંગ્રેજી પુસ્તકોના ગુજરાતી અનુવાદ વાંચવાની.\n\nઆમ તો ગુજરાતી વાંચવું જ અમારા માટે કંટાળાજનક છે પણ એમાં જો કોઈ અંગ્રેજી પુસ્તકનો તરજુમો અમે વાંચીએ તો અત્યંત મુશ્કેલી સર્જાય. વિલિયમ શેકકસપિયર, વિક્ટર હુગો, વિલિયમ વર્ડ્સબરતથ, ચારલ્સ ડિકન્સ, જ્યોર્જ બરનેડ શો, શોએપેનહવર,જિન વાલજીન, થ્રિ મસ્કેતીયરસ-વાંચતા વાંચતા આપણી ગુજરાતીઓની જીભ હિંડોળા લઈ લે એવા નામ છે ને !(પણ આ બધા ખોટા છે એ તમે જાણો છો-ભાઈ કંઈ બધાનું અંગ્રેજી તમારી જેમ સારું ન હોય) આ યાદી તો હજુ ઝલક પણ ન કહેવાય. આ યાદી અટકે એમ નથી. અમને ગુજરાતી વાચકને આવા ગુજરાતી અનુવાદોમાં આવતા લેખક અને તેના પાત્રોના નામ વાંચવામાં એટલી તકલીફ પડે છે કે ન પૂછો વાત !(છતાંય પૂછજો તો ખરા જ).\n\nકદાચ જો અમારા મુખે એ લોકો પોતાના નામ સાંભળી લે તો હૃદયનો હુમલો પાક્કો, મોત પણ થઈ શકે ! પણ તમારી જાણ ખાતર કહેવું જોઈએ કે આ કરીને અમે દેશભક્તિ બતાવીએ છીએ,હા આશ્ચર્ય ન પામશો ! સાચી વાત કહું છું. એ સાલા આપણા ઉપર બસ્સો વર્ષ શાસન કરે ને આપણે એના નામ પણ ન બગાડીએ, એ તો વળી મહાદ્રોહ કહેવાય ! હું તો સરકારને પત્ર લખવાનો છું કે શક્ય એટલી ઝડપથી શુદ્ધ અંગ્રેજી બોલનારાઓને માટે છ મહિનાની કેદની સજા ગોઠવો.\n\nઅને બાપા બીજી એના વર્ણનની તો તમને શું વાત કરું? કહેવાનું હોય રજ જેટલું અને કરે આખો શબ્દ નો ઢગલો ! શેરીમાં ચાલવા જતા પાત્રને બતાવવામાં તો કોઈ ઈમારત ઊભી કરવા વાળો ઈમારતનું વિહંગાવલોકન કરે એમ એ પાત્રની આસપાસની શેરીનું વર્ણન કરે ! ખબર નહીં કેમ તે નવલકથાકારોને આટલા બધા પાના બગાડવાનો શોખ હશે ? કોઈ સમજાવે તો સારું છે કે ભાઈ પાત્રના વર્ણન થોડા ઓછા કરો, કંઈ માપ હોય કે નહીં પછી ? કે ઝીંકયે જ જવાનું.\n\nકોઈક વખત તો કોઈ ઘટના એટલી લાંબી ખેંચે કે આપણને એમ થાય કે જઈને લેખકને બે તમાચા ચોડીને કહીએ કે ભાઈ, તારે બીજો કંઈ કામ-ધંધો નથી (અલબત્ત વિદેશી લેખકોને નથી હોતો) તે આવું લાંબું ખેંચ્યા કરે છે, ગમે એમ કરીને બસ પાના વધારે કરવા જ જાણે ન લખતો હોય ! ઘટનાઓ, પાત્રો, પ્રસંગો, વાક્યો- આ બધું એટલું જ લાંબુ લખ્યું હોય છે કે આપણને એમ થાય કે ગામડાની કોઈ સરકારી બસમાં બેઠા હોય અને સ્ટેશન ઝડપથી આવતું જ ન હોય ! ખાસ્સા લાંબા દસ પન્ના ઢસડીને પછી ખરી વાત પર આવે. ઉદાહરણ આપણી ભાષામાં પણ છે- સરસ્વતીચંદ્ર ! (અંકે કુલ ૧૮૦૦ પન્ના પુરા)\n\nને ભાઈ,બીજી આ અંગ્રેજી પુસ્તકોમાં મારી મૂંઝવણ એ છે કે તમે ગમે એ નવલકથા વાંચો, કોઈનું લગ્નજીવન સફળ જાય જ નહીં ! સાલા બધા ભુરિયા બે-બે,ત્રણ-ત્રણ વખત પરણે તો પણ મેળ પડે જ નહીં ને ! પહેલા હું એમ માનતો હતો કે માત્ર ગુજરાતી બૈરા જ ભુક્કા કાઢી નાખે એવા હોય છે પણ હવે ખબર પડી કે અંગ્રેજી બૈરા અહીં આવ્યા તેમાં તે પણ શીખી ગયા-ભુક્કા કાઢવાનું ! પણ આપણા ગુજરાતી દાંપત્યના રથ પર સવાર થતા યુગલો એના જેટલી ઝડપથી હાર માનતા નથી. પણ સાલા એ તો જરા કંઈ થયું નહીં એ તરત જ- છેડા કરો છુટ્ટા ! મને લાગે છે કે તેમની નવલકથાઓમાં જેટલા લગ્ન નહી થતા હોય તેટલા તો છૂટાછેડા થાય છે. યુરોપિયન સાહિત્યએ ભારતીય સાહિત્યમાંથી અખંડ (છતાં આંતકવાદ જેવું) દાંપત્ય કેમ ચલાવવું એ શીખવું જોઈએ પણ ખેર એ અભિમાનીઓ આ ના સમજે !\n\nબીજું તમને કહું કે આ બધી નવલકથાઓ હોય કે વાર્તા હોય,નાટક હોય કે આ હાસ્યલેખ સાલુ બધામાં અંત એવો લાવે કે મને તો કંઈ સમજ જ નથી પડતી. શું થઈ ગયું એ જ ખબર ન પડે !જો કે મોટેભાગે હું આવા અનુવાદની ચોપડીઓ જ્યારે વાંચવાની શરુ કરું ત્યારે એકદમ જાગૃત હોઉં છું પણ જેવા અંત પર પહોંચું ત્યાં તો નિંદ્રા દેવી મારા પર આરૂઢ થઈ જાય છે. ઉપરોક્ત બાબતે મેં એક વખત મારા મિત્ર(જેને મુખ્ય વિષય અંગ્રેજી હતો) તેને પૂછ્યું ત્યારે તેણે મને કહ્યું કે,\n\n\"ભાઈ તું મૂર્ખ છે. \"\n\n\" મને ખબર છે, બીજું નવીનમાં બોલ !\"\n\n\"તું જે કહે છે એને એને વાર્તાનો કલાત્મક અંત લાવ્યો કહેવાય. આપણા ગુજરાતી સાહિત્યકારો પણ એવું જ કરતા હોય છે. \"\n\n\"પણ ભાઈ આપણા ગુજરાતી સાહિત્યકારોની કૃતિઓ તો મને રાજગરાના લોટના શીરાની જેમ ગળે ઉતરે છે જ્યારે અંગ્રેજી સાહિત્યની રચના કાચા રીંગણા ચાવતો હોય એવી લાગે છે. \"\n\n\"એ ડો. . . . બા. . . ! શું બોલે છે તેની તને ખબર છે ?\"\n\n\"હવે હું બોલ્યો તો મને તો ખબર જ હોય ને. \"\n\n\"એ મૂરખા. . . . બુ. . . . . લુ. . . . . કુ. . . . . ના. . . . . ભુ. . . . . . અભણ !''(વગેરે)\n\nપછી હું ભાગ્યો બાકી નક્કી હું આજે આ લેખ લખવાની હાલતમાં ન હોત. એ બધું તો ઠીક પણ મને આ યુરોપિયન સાહિત્યમાં જે સૌથી વધારે ગમે તે એ લોકોનો ધન અને સ્ત્રી પ્રત્યેનો પ્રેમ. આમેય અમારે ગુજરાતી પ્રજાને ત્રણ વસ્તુ મળે એટલે સ્વર્ગ ગણાય- પેટિયું રળે એટલું ધન, પેટિયું ઠારે એવી બાયડી ને જીવ સચવાય એવું ખોરડું ! (નારીવાદીઓ માફ કરે) પણ એ બધી વાત જવા દો. મેં જે કથા માંડી છે એના પર આવું. આ બધી નવલકથાઓ વાંચતા-વાંચતા મેં પણ એક શોધ કરી છે હો ! આમ તો હું આવી અનેક શોધો કરતો જ હોઉં છું પણ મારા મિત્રો મને સલાહ આપતા હોય છે કે,\"તું એવી બધી તારી જે શોધો છે ને એ તારા સુધી જ સીમિત રાખ !\" એટલે હું એની સલાહ માનીને તમને અવનવી શોધોથી વંચિત રાખું છું. તમારું દુર્ભાગ્ય, બીજું શું !\n\nહા તો મારી શોધ એ હતી કે આ પુસ્તકમાં એવું કંઈક લખેલું હોય છે કે એ લોકોના ધર્મમાં પણ બે ભાગ પડ્યા હોય છે: પ્રરોટેસ્ત્રન્ટ અને કેથોલિક. માફ કરજો ઉચ્ચારોની ભૂલ હશે પણ મેં લગભગ સોએક વખત વાંચ્યું પણ ગતાગમ પડી જ નહીં. પણ આ વાંચીને મને મોજ આવી ગઈ કે ચાલો ધર્મના વાડા માત્ર આપણામાં જ નહીં ત્યાં પણ છે. અહો આનંદમ !\n\nપણ એ બધું તો ઠીક હું તમને માત્ર 'રામ રામ' કહેવા આવ્યો હતો પણ આ અંગ્રેજી નવલકથાના અનુવાદ વાંચી વાંચીને મને પણ લાંબુ કરવાની ટેવ પડી ગઈ છે. શું થાય અમે રહ્યા અભણ માણસ !ગુજરાતી જાણીએ પણ અંગ્રેજી ન જાણે એ તો અભણ જ કહેવાય ને ! આથી મારે કહેવું જોઈએ કે ઉપર જે લખ્યા એ તો મારા ગુજરાતી તરીકેના ભાવ હતા બાકી આપણે તો અંગ્રેજી વાંચીએ નહીં. આપણને અંગ્રેજી સદતું જ નથી-અંગ્રેજી ભાષા મારા મગજને સદતી નથી ને અંગ્રેજી ખાવાનું મારા પેટને સદતું નથી ! આથી મારી 'અલ્પમતિ' જે ધીમે ધીમે વાંચીને 'કુમતિ'માં પલટાઈ રહી છે એની પેદાશ ઉપર તમે વાંચી, એમાં કંઈ વધારાનું, કંઈ ખોટું, કંઈ ન કહેવાય એવું કહેવાય ગયું હોય તો ક્ષમા આપજો અને તમને એમ થાય કે,ના આ હરામીને છોડાય નહીં તો મારા ઘરે મારવા આવજો. આભાર.\n\nપણ જતા પહેલા દલપત બાપા કંઈક કે' છે સાંભળો,\n\n\"લાંબા જોડે ટૂંકો જાય, મરે નહિ તો માંદો થાય. \"\n\nમારે અંગ્રેજી સાથે આવું જ, અરે અમારા બધા ગુજરાતીઓને પણ આવું જ !\n\n",
      "duration": "6 mins",
      "category": "Comedy"
    },
    {
      "id": 7,
      "title": "હેલો.. ભગવાન..",
      "story_name": "માધવ પોતે આર્કિટેક્ટ હતો. દેખાવડો પણ ખરો. પચીસ વરસની પ્રેક્ટિસ પછી પણ તે ઘરે આવે એટલે સમર્પિત થઈ જતો. એની પત્ની બધાને કહેતી કે,\"એમને તો કાંઈ ખબર જ ન પડે. મારે જ બધું સમજાવવું પડે. જો હું ના હોઉં ને તો ખબર નહિ આમનું શું થાય? રસ્તે ચાલતા હોય ને તો ખાડામાં પડી જાય એવા છે સાવ!\" માધવ માત્ર માથું હલાવતો કારણ કે તે જાણતો કે તેની પત્ની પણ અન્યની પત્નીઓ જેવી જ છે. તે પણ ક્યારેક મજાકમાં કહેતો કે,\"આ ન હોયને તો મને તો રસ્તા પર વાહનો પણ ન દેખાય. એકાદ બસ નીચે તો આવી જ જાઉં!\" માધવની પત્ની રાધા પણ સાવ ભોળી. એટલે બેઉનું ગાડું ચાલ્યા કરતું. એ બંને માંથી કોણ સુંદર છે તે નક્કી કરવાનું અઘરું જ પડતું. એક વાર રાધાની બહેને પૂછેલું કે,\" જીજુ તમારા બેમાંથી સુંદર કોણ અને નસીબદાર કોણ?\" અને માધવે જવાબ આપેલો,\"હું સુંદર અને રાધા નસીબદાર.\" એનાથી એક વાત તો સાબિત થઇ ગઈ હતી કે વધારે બુદ્ધિશાળી તો માધવ જ છે.\n\nથોડા દિવસથી માધવ નવું શીખ્યો હતો. કંઈ પણ કામ હોય તો કહે કે ભગવાનને કહી દઈશ. નળ બગડેલો હતો અને એણે ભગવાનને ફોન કરી દીધો. બીજા દિવસે માણસ આવીને સરસ કરી ગયો. ફ્રિજ બંધ થઈ ગયું ને ફરી ભગવાનને ફોન અને તે પણ રીપેર થઈ ગયું. આવા નાના મોટા કામમાં તે ભગવાનની જ મદદ લેતો. રાધા બધાને કહેતી,\"માધવ છે નરસિંહ મહેતા જેવા. ભગવાન એમની બધી વાત માને. વળી કોઈ પણ માણસ આવે ને પૈસા આપીએ તો ધરાર હાથ ન અડાડે. કહે શેઠે ના પાડી છે. જેના માથે શામળિયા શેઠનો હાથ હોય તેને વળી દુઃખ શાનું? આસપાસ વાળા લોકો પણ માધવ જાણે સાચે જ નરસિંહ મહેતા હોય તે નજરે જોવા લાગ્યા. એક વાર બાજુની સોસાયટીમાં નાગ નીકળ્યો અને માધવ ને બોલાવવા આવી ગયા.\" તમારે માથે તો ભગવાનની કૃપા છે તો જરાક સાપને પકડી ને ફેંકી આપોને!\" માધવને રાધા પર ગુસ્સો આવ્યો પણ રાધાનું માન સાચવવા તે બે વાંસ લઈને એમની ભેગો ગયો. ડિસ્કવરી ચેનલ પર સાપ પકડતા લોકો ને જોયા હતા એવી જ રીતે એક વાંસથી મોં દબાવી બીજો વાંસ એક બીજા ભાઈને આપ્યો અને પૂંછડી પકડવા કહ્યું. બેઉએ નાગ તો પકડી લીધો. જો પહેલા પૂંછડી છોડે તો  તે વીંટાઈ જાય અને મોં છોડે તો નાગ ડંસ મારે. નાગને લઈને તળાવની પાળે ગયા. અને એક બે અને ત્રણ બોલીને સાથે ફંકી દેવાનું નક્કી કર્યું. એક બોલીને ટોળા તરફ નાગ કર્યો. બે બોલીને તળાવ તરફ અને ત્રણ બોલીને છોડી દીધો ટોળા પર. ભાગ દોડ મચી ગઈ. અને માધવ ઘરે આવી ગયો.\n\nરાધાએ સમજાવ્યું  કે ભગવાનને સોંપી દેવું હતું ને! અને માધવ અકળાયો,\"એમ બધાના કામ થોડા એ કરે? આપણું કામ હોય તો ઠીક છે.\" દર વખતે કોઈ ફિયાસ્કો થાય અને રાધા ટોકે કે ભગવાનને સોંપી દો તો? માધવ હવે ચૂપ રહેતો. એક દિવસ ખુબ વરસાદ હતો અને રાધાએ માધવની ઓફિસે ફોન કર્યો. તે ફસાઈ ગઈ હતી કમર સુધીના પાણીમાં તેણે ભૂલથી ગાડી ઉતારી દીધી હતી. તે તો કિનારે આવી ગઈ પણ ગાડી ફસાઈ ગઈ હતી. માધવે ભગવાનને ફોન કર્યો અને અઠવાડિયામાં તો ગાડી નવી નક્કોર હોય એવી થઈને આવી ગઈ. ફરી એજ જવાબ. પૈસા ના લેવાય. શેઠ ઠપકો આપે. રાધાને હવે માધવમાં જ શામળિયો દેખાવા લાગ્યો. તે વિચારતી કે મારો વર આ ગોટાળા મારે છે તે લીલા તો નહિ હોય ને? તે હવે સવાર સાંજ માધવને પગે લાગતી. એનું જોઈને આસ પાસ વાળા અને કામવાળા પણ પગે લાગી જતા. સામે વાળા ભાઈ જે માધવને કાયમ પગે લાગતા તેને લકી ડ્રોમાં એંસી લાખની ગાડી લાગી. હવે માધવનો સંપ્રદાય મોટો થવા લાગ્યો. ઓફિસમાં મોડું થાય તો ક્લાયન્ટ બૂમો પડે એટલે રાધાને મનાવીને એક ફોટો બહારની રૂમમાં મુકાવી દીધો. હવે તો બધા માધવનો ફોટો પાકીટમાં રાખતા. માધવ ભૂલો કરે તો તે લીલા ગણાતી અને કઈ સારું થાય તો ચમત્કાર.\n\nમાધવને પણ આ બધાની નવાઈ લાગતી પણ રાધા આગળ તેનું કઈ ચાલતું નહિ. એક વાર માધવ ખુબ ચિંતામાં હતો રાધાએ કારણ પૂછતાં ખબર પડી કે ઓફિસમાંથી વીસ લાખની ચોરી થઈ છે. ક્લાયન્ટના પૈસા સાઈટ પર દેવાના હતા અને ચોરી થઈ ગયા. રાધાએ કબાટ ખોલીને પચીસ લાખ આપ્યા. માધવ તો આભો જ થઈ ગયો. તેણે પૂછી જ લીધું કે તારી પાસે આટલા બધા રૂપિયા ક્યાંથી આવ્યા? રાધાએ લટકો કરીને જવાબ આપ્યો,\"તમારા ફોટા પાસે બધા જે પૈસા ચડાવે છે તે છે આ બધા. તમે તો એવી વાત કરો છો જાણે તમને ખબર જ ન હોય!\" માધવની બોલતી બંધ થઈ ગઈ. તેને ખરેખર ખબર ન હતી. એ પૈસા લઈને ઓફિસ જતો રહ્યો. પૈસા ચૂકતે થઈ ગયા ત્યાં રાધાનો ફોન આવ્યો. ખબર પડી કોણ લઈ ગયું છે પૈસા?\" બીજું કોણ હોય એક જ કોન્ટ્રાક્ટર હતો આપણો, ભગવાન. આટલો સારો પગાર આપતા તો પણ ચોરી કરી. મારી જ બુદ્દિ બહેર મારી ગઈ હતી કે એના પર વધારે પડતો ભરોસો કર્યો.\" રાધા ચૂપ થઈ ગઈ. એના મગજમાં ધીમે ધીમે વાત સમજાતી હતી. તે ધીમેથી બોલી,\" જુઓ, જે થવાનું હતું તે થઈ ગયું. બહુ હોબાળો ના કરશો. આ જે પૈસા આપ્યાને તમને એ ભગવાનના નામથી જ આવ્યા છે. એમાંથી એ થોડા લઈ ગયો. વાત પુરી થઈ ગઈ. હજુ આજે જ એક જણને નોકરી મળી એના વસ હજાર આવ્યા છે. બે ત્રણ મહિનામાં રિકવર થઈ જશે. \"\n\nમાધવ કર્મના સિદ્ધાંતવાળો શ્લોક  શોધવા લેપ ટોપ લઈને બેસી ગયો. ત્યાં ફોન આવ્યો,\"હેલો, ભગવાન બોલું છું. સાઈટ પર પૈસા આપવા નીકળ્યો હતો ત્યાં સ્કુટર અથડાયું એટલે પાટો બંધાવવા ગયો હતો. લાઈન હતી એટલે મોડું થયું. સાઈટ પર પહોંચ્યો તો તે કહે છે કે પૈસા મળી ગયા છે. હવે આ પૈસા નું શું કરું?\" માધવને પૈસા કરતા પણ ભગવાન પાછો આવે તેમાં વધારે રસ હતો. સાંજે રાધાનો ફોન આવ્યો,\"કુકર બગડી ગયું છે હવે શું કરીશું?\" માધવે કહ્યું,\"ભગવાન ને કહી દઈશ..\" અને સામેથી જોરથી ફોન મુકાઈ ગયો.",
      "duration": "5 mins",
      "category": "Comedy"
    },
    {
      "id": 8,
      "title": "શાકભાજીનું કમઠાણ",
      "story_name": "કોરોના હજી કેટલા ખરાબ દિવસો દેખાડશે એ તો કોરોના પોતે જ જાણે...ના ના..એવું કંઈ ના સમજતા, હરિ ઈચ્છાથી હજી તો કોઈ તકલીફ નથી થઈ, પણ તેને લગતી ઘણી બધી સમસ્યાઓનો સામનો (સફળતાપૂર્વક કે નિષ્ફળતા પૂર્વક) હું કરી ચૂક્યો છું. \n\nવાત જાણે એમ છે કે હાલની વિષમ પરિસ્થિતિને ધ્યાનમાં લઈને અમારી ઓફિસ એ સ્વૈચ્છિક લોકડાઉન અપનાવ્યું છે, એટલે વર્ક ફ્રોમ હોમ. હેતુ ઘણો જ ઉમદા છે કે સહુ કોઈ ઘરેથી કામ કરે અને પોતાની તથા તેના કુટુંબીજનોની કાળજી લે.\n\n તકલીફની ખરી શરૂઆત તો હવે થાય છે. અમારા \"ઘરવાળા\" એ \"વર્ક ફ્રોમ હોમ\" નો અપભ્રંશ કરી નાખ્યો અને તેમણે સૂત્ર અપનાવી લીધું \"વર્ક ફોર હોમ\". હવે \"ફ્રોમ\" અને \"ફોર\" વચ્ચે ના તફાવતમા આ ગોરધન અટવાયો (આમા \"ગોરધન\" એટલે આ લેખ ના અંત મા જેનું નામ હોય તે). આવી જ એક ગોઝારી સવારે હજી તો હું ચા માંડ માંડ ગળે ઉતારી ને ઊભો જ થયો હતો કે મારા નામ નો ગગનભેદી પોકાર પડ્યો...\"સાંભળે છે ?\" (આમાં \"સાંભળે છે\" ને વાચક વર્ગ એ ૩ વખત વાંચવું, જેથી કરી ને એકતા કપૂર ની કોઈ ધારાવાહિક જોતા હોય તેવો આભાસ થાય)...અને આ સાંભળી ને મારા પગ મા ૧૦૦ મણ ની બેડીઓ જડાઈ ગઈ. ચહેરા ઉપર ભયંકર કોશિશ કરી ને વિનમ્રતા ના ભાવ ઉત્પન્ન કરી ને (મન મા ને મન મા હાથ જોડી ને) ગોરધન ઉવાચ..\"બોલો બોલો, શું થયું ? મને બોલાવ્યો ?\". આંખો મા કરુણાસભર લાગણીઓ નો અફાટ સમુદ્ર વહાવી ને એક કહ્યાગરા કંથ ની માફક હવે પછી ના આદેશ (અગન ગોળો) ની રાહ જોતો ઊભો રહ્યો...\"નવરો જ બેઠો છે તો એક કામ આપું છું..બધી મારી જ જવાબદારી થોડી છે ? હું કેટલી જગ્યા એ પહોંચી વળું ?\" શાબ્દિક ગોળાઓ નો મારો થયો ગોરધન ઉપર..ક્ષણિક જ મારા મન મા એક વિચાર સ્ફૂર્યો..મારા શ્રીમતીજી એ તો ભારત પાકિસ્તાન ની સીમા ઉપર બિરાજમાન થવા જેવું છે..અબઘડી ઉકેલ આવી જાય..ખેર, આ તો ફક્ત વિચાર હતો...\"થોડું શાક લેવાનું છે તો લઈ આવ\"..હુકમ થઈ ચૂક્યો હતો...જજ સાહેબ એ પેન ની નીબ વાંકી વાળી દીધી હતી. આ ગોરધન ના મોતિયા મરી ગયા...સાચું કહું છું, મને અત્યાર સુધી રોટલી સાથે શાક ખાતા જે આવડ્યું છે... લેતાં કોઈ દિવસ નહીં અને આજે આ મહારોગ કોરોના ને કારણે મારે આ દિવસ પણ જોવો પડ્યો..\"હા હા, કેમ નહિ ? હમણાં જ લઈ આવું..બોલો, શું અને કેટલું લેવાનું છે તે લખી આપ\"...શાંતિ ના સંદેશા સમાન સફેદ રૂમાલ ફરકાવી દીધો આપણે તો..પણ અમારા શ્રીમતીજી એમ વશમાં આવે તેમ નથી..જલ્દી થી શરણાગતિ સ્વીકારી લે એવા લોકો એમને પસંદ નથી...\"તું એટલો ડોબો છે ? શાક શું લેવાનું છે એ પણ લખી આપવું પડશે ?..ઓફિસ મા શું કામ કરતો હોઈશ તું ?\"..પાછલી તો કળ વળી જે નહોતી એમાં પાછા બીજા ફટકા..મને એમ થયું કે વર્ષાંતે હું મારા સાહેબ ની સામે બેસી ને મારા આખા વર્ષ ના કામ નું વર્ણન કરતો હોઉં અને મારો સાહેબ મને એક ઝાટકે કહી દે કે તે તો કશું કર્યું જ નથી...ચાલો આગળ વધો..હું તો સમસમી ગયો..\"તો પછી કહે કે શું લેવાનું છે એટલે લઈ આવું\"..હથિયાર હેઠા મૂકી દીધા ગોરધન એ..\"૫૦૦ રીંગણા.. પણ બરાબર જોજે, ૩૦૦ ગલકા...નાના ના લેતો, ૫૦૦ ટિંડોરા..સાવ નાના નહિ, ૨૫૦ દૂધી..પાતળી લેજે, પાલક હોય તો એક ઝૂડી..પણ જોજે સાવ જૂની ના હોય, ૫૦૦ ભીંડા..તોડી ને તપાસી લેજે કે ઘરડા નથી ને, કોળું મળે તો ૨૫૦ અને લીંબુ ૪૦ રૂપિયા ના લેજે..છેલ્લે મરચાં અને કોથમીર આપશે શાક વાળો... ભૂલતો નહીં\"..અગણિત સૂચનાઓ નો દોર માંડ માંડ સમાપ્ત થયો..ગોરધન તો હજી શાકભાજી મા જ અટવાયેલો હતો..કોથમીર અને મરચાં જ મગજ મા રહ્યા અને બીજું બધું શાક ભૂલી ગયો..કપાળ ઉપર પરસેવો વળી ગયો...હવે જો ફરી પાછું પૂછીશ તો ઊંધેકાંધ પછાડશે...માંડ માંડ રહી સહી હિંમત એકઠી કરી ને ગોરધન ના સિવાયેલા મોઢાં મા થી શબ્દો ત્રૂટક ત્રૂટક પડ્યા..\"જો, હું ફરી પાછું બધું બોલી જાઉં જેથી કરી ને કોઈ તકલીફ ના પડે (આમા તકલીફ તો મને જ પડવાની હતી)\"..…..\"અરે તું જા, મારે બીજા પણ કામ છે, એવું હોય તો ફોન કરજે ત્યાંથી\"..શ્રીમતીજી બગડ્યા.. ગોરધન પાસે હવે કોઈ વિકલ્પ નહોતો બચ્યો...અને આમ પણ લગ્ન પછી ગોરધનો પાસે કોઈ વિકલ્પ હોતા જ નથી...જે પણ વિકલ્પ હોય છે તે લગ્ન સમયે લગ્નવેદીમાં હોમી દેવાના હોય છે.\n\nહું મનમાં બધા શાકભાજીના નામનું રટણ કરતો કરતો ઘર ની બહાર નીકળ્યો..અને ત્યાંજ સોસાયટીમાં થોડો જ આગળ ગયો હોઈશ અને હસમુખ કાકા મળી ગયા...\"કેમ છો ? શું ચાલે છે ? મઝામાં છો ને ?\"...ભારે કરી..હવે જો હું જવાબ આપીશ તો રટેલું બધું જ ભૂલી જઈશ...પણ તેમ છતાં એક સારા પાડોશીની માફક હસમુખ કાકા ને તેમના સવાલોના સંતોષપૂર્વક જવાબ આપી ને હું આગળ વધ્યો..ભગવાન ને પ્રાર્થના કરતો કરતો કે હવે સામું કોઈ ના મળે..ફરી પાછા શાકભાજી નું રટણ કરતો કરતો આગળ વધ્યો...પણ આ શું ? મારી ભૂલવા ની બીમારી એ આજે જોર પકડ્યું હતું...બધું ભૂલી ગયો.. ભલું થાય હસમુખ કાકા નું..કોઈ દિવસ નહીં ને આજે જ મળવાના થયા...થોડું ઘણું પાછું સ્મૃતિપટ ઉપર આવવા લાગ્યું અને મેં મારી ચાલવાની ઝડપ વધારી દીધી..એમ કહો ને કે ગોરધન રીતસર નો દોડ્યો જ છે.. રખે ને પાછું કોઈ મળે અને બધા નામ ભૂલી જાઉં એના કરતા જલ્દીથી દુકાને પહોંચી જાઉં.\n\nગોરધન પહોંચ્યો દુકાને અને એના કમનસીબે ૨-૩ ગ્રાહકો ઊભાં હતા. હવે જ્યાં સુધી એ લોકોનું ના પતે ત્યાં સુધી મારો નંબર નહોતો લાગવાનો..હું ફરી પાછું બધા નામ ગણગણવા લાગ્યો..કોઈ વિદ્યાર્થી પરીક્ષાખંડમાં જતાં પહેલાં જેમ છેલ્લી ક્ષણોનું વાંચતો હોય તેવી હાલત હતી...ગોરધન ની આગળ જે ભાઈ ઊભાં હતા તે પાછળ વળી ને જોવા લાગ્યા..\"કંઈ કહ્યું તમે ?\"...ગોરધન ઉવાચ...\"ના રે ના, તમને નહીં\"..(એમ પણ ગોરધન ક્યાં કોઈ ને કઈં કહી શકે છે)... એ સુખદ ઘડી આવી અને ગોરધનનો વારો આવ્યો..શાકવાળા એ પૂછ્યું...\"શું આપું, બોલો\"...ખલ્લાસ..જેમ પ્રશ્નપત્ર આવે અને ઠોઠ વિદ્યાર્થી પ્રશ્ન વાંચી ને બધું ભૂલી જાય તેવી હાલત ગોરધન ની થઈ..ચકળવકળ નેત્રે ગોરધન શાક વાળા સામે જોવા લાગ્યો..જાણે પેલો શાક વાળો કોઈ ઉપગ્રહમાંથી આવ્યો હોય તેમ તેની સામે આશ્ચર્યચકિત નયનો થી તેમને જોવા માંડ્યો..\"અરે ભાઈ, બોલો, શું આપું ?\"..શાકવાળાનો સત્તાવાહી સવાલ..ગોરધનની આંખમાં ઝળઝળીયા આવી ગયા..હવે શું કરીશ ? ફોન કરીશ તો તાડૂક શે...પાછા તો જવાય નહીં ખાલી હાથે...શું કરું ? અહીં થી ભાગી જાઉં ? પણ ક્યાં જઈશ ?...બધા તીડ રૂપી સવાલો એ ગોરધન ઉપર હુમલો કર્યો..શાકવાળો હવે બગડ્યો..\"સાહેબ, શું વખત બગાડો છો ? પાછળ બીજા પણ છે...દુકાન મા ભીડ નથી કરવી એટલે એ લોકો બહાર ઊભા છે...જલ્દી બોલો શું લેવાનું છે ?\"...ગોરધન થોડો ભાનમાં આવ્યો..અસ્પષ્ટ અવાજ સાથે ઉવાચ...\"હા હા...હમ મ મ...આ...\" કેટલાય ખોખરા ખાઈ લીધા અને પછી શબ્દો એ મોઢાંની બહાર ડોકિયું કર્યું..\"મને શાક આપો\"..મૂર્ખતાની હદ વટાવી ચૂક્યું આ વાક્ય...હવે શાકભાજીની દુકાનમાં શાક જ મળે ને..પણ કયુું શાક એ તો કહે ગોરધન ?...\"ઊભાં રહો હું ફોન કરી ને પૂછી લઉં\"..માનસિક શરણાગતિ સ્વીકારી લીધી ગોરધન એ..ફોન લગાવ્યો શ્રીમતીજી ને...રીંગ વાગી ત્યાં તો બ્લડ પ્રેશર વધી ગયું... એ...હમણાં ફોન ઉપાડશે અને ગોળા ફેંકશે...અને એ ભયંકર ઘડી આવી..શ્રીમતીજી એ ફોન ઉપાડ્યો..\"શું છે ?\" (આ પૂછાયેલા પ્રશ્ન ને મહત્તમ વોલ્યુમ કરી ને વાંચવું)...….ગોરધન ના પગ ઢીલા પડી ગયા. જીભ લોચા વાળવા માંડી...એક હાથના ટેકે ઊભો રહ્યો ગોરધન...\"અરે, તે શું લેવાનું કહ્યું હતું ?\"..૧૦૦૦ હાથીની તાકાત એકઠી કરી ને આ સવાલ પૂછયો હતો ગોરધન એ...\"ખબર જ હતી...તને એક પણ કામ આપવું એટલે મારું કામ વધારવાનું...સાવ નકામો છે..એક શાક લેતાં ના આવડે ? શું કરે છે ઓફિસમાં તું ?\".. બોફોર્સ તોપ ધણધણી ઊઠી. ગોરધન ગંભીર રીતે ઘવાયેલ સૈનિકની માફક ઉંહકારા કરવા માંડ્યો...\"ફોન આપ પેલા શાકવાળાને\"...અને છેવટે શ્રીમતીજીએ પણ હાર સ્વીકારી કે આને કઈં કહેવાશે નહીં. સૂચના પ્રમાણે શાકવાળાએ બધું શાક ભેગું કરી ને થેલીમાં આપ્યું અને ગોરધન સામે વેધક દૃષ્ટિથી જોયું...જાણે કહેતો ના હોય કે..તમારા કરતાં તો અમે સારા. કોરોનાએ એક સત્ય હકીકતનું ભાન કરાવ્યું..ઓફિસવાળા ઘણા સારા હોય છે.\n\n",
      "duration": "6 mins",
      "category": "Comedy"
    },
    {
      "id": 9,
      "title": "બેસતાં વર્ષની બબાલ",
      "story_name": "દેવ દિવાળીની પૂર્વ સંધ્યાએ બેસતાં વર્ષ વિશેનો લેખ લખી રહ્યો છું. આમ તો મારા ડોળારૂપી કેમેરા મારફત નિરીક્ષણની મદદથી નવા વર્ષનો ઘણો \"નાસ્તો\" ભેગો થઈ ગયો હતો પણ તેને યોગ્ય રીતે તાસકમાં ગોઠવતાં ગોઠવતાં દેવદિવાળી આવી ગઈ. હાસ્યને જો બાજુ ઉપર મૂકીએ તો ખૂબ જ સારી વ્યવસ્થા છે કે દરેક જણ એકબીજાને શુભેચ્છાની આપલે અર્થે પણ મળી લે છે ખરા. બાકી તો અત્યારના વોટ્સએપિયા યુગમાં ત્રણ શબ્દોની શુભેચ્છા સાથે એક ભમ્મર વગરનું ઈમોજી મોકલી આપે એટલે બસ થઈ ગયું નવું વર્ષ.. સંબંધો પણ હવે આંગળીને ટેરવે રખાતા થઈ ગયા છે.. શું કરો ? વોટ્સ એપ ઈચ્છા બલિયસી.. ઈમાનદારી પૂર્વક કહું તો હું પણ આમાંથી બાકાત નથી પરંતુ થોડું ઘણું તહેવારનું માન રાખવા માટે પણ પગ ઘસીને આડોશ પાડોશ અને નજીકના સગાંને ત્યાં જઈ આવું ખરો.(થોડો ઘણો મારો બચાવ કરવા બદલ ક્ષમા)\n\nબેસતા વર્ષની સવારે તહેવારને શોભે એવા વાઘા સજી ને હું અને મારા પત્ની (પત્ની શબ્દ આગળ \"ધર્મ\" શબ્દ નો ઉપયોગ ના કરી ને હું મારા નિર્ણયમાં ધર્મ ને વચ્ચે નથી લાવતો) અમારી પાડોશ મા રહેતા પટેલ કાકા ને ત્યાં જઈ પુગ્યા. \"આવો આવો.. .સાલ મુબારક (ત્રણ વખત વાંચવું) ની ઝિંકા ઝીંક પછી સોફા ઉપર બેસવાનો મોકો સાંપડ્યો.. કારણ વગર નું હસતાં હસતાં અને ઘૂંટણ ઉપર હથેળીઓ ઠપકારતા બેસી રહ્યા.. ..પટેલ કાકા ઉવાચ \"શું કો છો ? કેવી રહી દિવાળી ?\" આવું પૂછી ને મને માપતી નજરથી જોવા લાગ્યા.. કદાચ એવું હશે કે મારો જવાબ કેવો લાગે છે તેના ઉપરથી નક્કી કરશે કે અમને નાસ્તો ધરવો કે નહીં.. .અને મેં પણ મુત્સદી જવાબ આપ્યો (નાગરો આમ પણ મુત્સદી હોય છે) \"દિવાળી જ્યાં સુધી દીવાવાળી રહેશે ત્યાં સુધી સારી.. જ્યારે દેવાંવાળી થશે ત્યારે જોઈશું\" અને મારો જવાબ ખૂબ જ ગમ્યો હોય તેમ હો.. .હો.. .હા.. .હા.. .હી.. .. હી ના હોંકારા પડકારા કરતું હાસ્ય ફેંકી ને પટેલ કાકા જોર જોરથી સોફા ઉપર રીતસર ના ઉછળવા માંડ્યા.. .\"એકદમ સાચી વાત કરી તમો એ.. ..વાહ\" ત્યાંજ અંદર ના ઓરડામાંથી તેમના પટલાણી બહાર ધસી આવ્યાં.. . તેમણે નવેસરથી આવો આવો અને સાલ મુબારક નો અહાલેક લગાવ્યો.. .ફરી પાછું કૃત્રિમ હાસ્ય રૂપી શાંતિ છવાઈ ગઈ.. .. દિવાન ખંડમાં વચ્ચે ટીપોય ઉપર નાસ્તા ભરેલી તાસકો ને લાજ કાઢેલી મુદ્રા મા મુકી હતી (એટલે ઢાંકેલી). કાકી મહા મહેનતે ઊભા થયા અને ટીપોય નજીક આવી ને નાસ્તા ની તાસકો ઉપરથી પડદો હટાવ્યો. મઠિયાં, મગસ, ચેવડો, ફાફડા (જેટલી વાનગીઓ ઓળખી શક્યો એટલી લખી છે.. .બાકી ની ખાઈ ને લખીશ) ડોકિયું કરી ને અમારી સામુ જોવા લાગ્યા.. .જાણે અમારી સામુ ઘુરકિયા કરી ને કહેતા ના હોય કે \"આવો.. ગચકાવી દ્યો અમને તમારા પેટ મા\". નવા વર્ષ નિમિત્તે આમ તો આ બધા નાસ્તા જોઈ જોઈ ને જ પેટ ભરાઈ જાય, પણ થોડું તો થોડું.. .ખાવું તો પડે જ, એટલે એ વાત ને અનુસરી ને હું હળવેકથી ઉભો થયો અને ત્યાં રાખેલી એક ખાલી પ્લેટ હાથ મા લઈ ને ચેવડા ઉપર મારી પસંદગી ઉતારી.. .. હજી તો હું ચેવડો મારી પ્લેટ મા ભરું તે પહેલાં તો કાકી એ હુકમ છોડ્યો.. .\"ભઈ.. .મઠિયાં ખાવ.. .અમારા પટેલો ના મઠિયાં છે.. ..\". મારે મઠિયું નહોતું ખાવું તો પણ લેવું પડ્યું.. .તકલીફ આજ થાય છે.. .. જ્યાં પણ જાવ તો તમારે જે ખાવું હોય તે ખાવા જ ના દે અને ભળતું જ ખવડાવે. મોઢું થોડું કટાણું કરી ને મઠિયાં ને મારી પ્લેટમાં સ્થાન આપ્યું.. .ચેવડા સમક્ષ દયામણી નજર કરી ને હું મારી જગ્યા એ પાછો બેસી ગયો. થોડી ઘણી વાતો ના વડાં કરી ને અને ઊભા થયા. મારા શ્રીમતીજી એ પટલાણી કાકી ને પણ ભાવભીનું આમંત્રણ આપ્યું અને ત્યાંથી નીકળ્યા. \n\nપટેલ કાકા ને ત્યાંથી નીકળી ને અમે બીજે ઘરે ગયા, એવી આશા સાથે કે અહીં કોઈ બળજબરી નહીં કરવામાં આવે.. .નાસ્તો ખાવા ની બાબતે જ સ્તો. જોષી કાકા ને ત્યાં પહેલેથી જ એક કુટુંબ બેઠું હતું અને તેમાં અમે જઈ ચડ્યા.. ફરી પાછી એજ ઔપચારિકતા અને સાલ મુબારક નો હુમલો. જે લોકો બેઠા હતા તેમને પણ નવા વર્ષ ની શુભેચ્છાઓ પાઠવી ને અમે સાંકડે માકડે બેઠા. \"આ વખતે તો બહુ ફટાકડા ફૂટ્યા.. .ખરેખર આ બધું નિયંત્રિત કરી દેવું જોઈએ.. .અવાજ અને ધુમાડા એ તો દમ કાઢી નાખ્યો\" જોશી કાકા ફટાકડા ને શ્રાપ આપતી વાણી એ વખોડ્યા. જોષી કાકા દમ ના રોગી એટલે તેમને આ બધું અસહ્ય થઈ પડે. મેં પણ સંજોગો ને ધ્યાન મા લઈ ને તેમની વાત મા ટાપશી પુરાવી.. .. રખે ને અહીં ફરી પાછા મજબૂરીથી મઠિયાં ખાવા પડે તો ? બીજું જે કુટુંબ બેઠું હતું, તેમાં પતિ, પત્ની અને તેમનો એક ભારાડી પુત્ર હતા, જે વારે ઘડીએ પ્લેટ ઉપર ના રૂમાલ ઊંચા કરી કરી ને નાસ્તા ના દર્શન કરી લેતો હતો.. .\"બંકી બેટા, તારે જે ખાવું હોય તે એક પ્લેટ મા લઈ લે, પણ આવું નહીં કરવાનું\" બંકી ના પપ્પા એ હળવેથી ઠપકા ભર્યા સુર મા પેલા ને કહ્યું. તેની હરકતો જોઈ ને તેનું નામ બંકી નહીં પણ મંકી હોવું જોઈતું હતું.. ..ખેર, આ બધું છોડો. પેલા ભાઈ એ પોતાની પ્લેટ ભરી. જે ટીપોય ઉપર હતું તે બધું જ પ્રતીક રૂપે લીધું હતું. મને લાગ્યું કે આ તેમનું પહેલું જ ઘર હશે. હું પણ પ્લેટ મા મારી ઈચ્છા મુજબ નો નાસ્તો લઈ ને બેસી ગયો. ત્યાંજ મારી નજર પેલા ભાઈ ઉપર ગઈ. તેમણે પોતાની પ્લેટમાંથી રવા ની બરફી લઈ ને પોતાના મોઢાં મા મુકી.. ..હું તો અવાચક જ થઈ ગયો. પેલા ભાઈએ પોતાનું મગર છાપ મોઢું ખોલી ને ત્રણ આંગળી ને ટેરવે રવા ની બરફી પકડી ને છેક અંદર સુધી લઈ ગયા. કદાચ તેમને બરફી ઉપર વિશ્વાસ નહીં હોય કે આ પેટ મા જવા ને બદલે પાછી બહાર નીકળી જશે.. .. મને પેલા ભાઈ ને કહેવાની અદમ્ય ઈચ્છા થઈ આવી કે હે આર્ય પુરુષ.. .હવે હાથ આટલે સુધી લઈ જ ગયો છે તો પુરે પૂરો પેટમાં જ ઉતારી ને બરફી ને યથા સ્થાને ગોઠવી દે.. .પરંતુ સ્થળ અને કાળ ને ધ્યાન મા રાખી ને મેં મારા મોઢાં મા તીખી સેવ નો બુકડો ભરી દીધો, જેથી હું કઈં બોલી ના શકું. પેલા બંકી ઉર્ફ મંકી એ સરહદ ઉપર જેમ પાકિસ્તાની સૈનિકો જેમ છમકલાં કરતા હોય છે તેમ દિવાન ખંડની વ્યવસ્થા બગાડી ને જંપ્યો. આમંત્રણ વિધિ પૂરી કરી ને અમે ત્યાંથી નીકળી ને પાછા અમારા ઘરે આવ્યા. \n\nઘરે આવીને હજી થોડા ઠરીઠામ થયા જ હતા ત્યાં મારા નજીક ના સગાં આવ્યા. મારા માતા પિતાની જૈફ વયને ધ્યાનમાં લઈને આજનાં નવા વર્ષ નિમિત્તે તેમના આશીર્વાદ લેવા આવે તે સ્વાભાવિક છે. અમારા દિવાન ખંડ મા સૌ ગોઠવાઈ ગયા.. ..ત્યાંજ મારા પ.પુ પિતાશ્રી ઉવાચ.. .\"આ વર્ષે નાગરો ની ઘણી વિકેટો પડી\" આટલું કહી ને તેમણે ૬થી ૭ જણા ના નામ આપી અને મોઢું ભારેખમ કરી ને બેસી ગયા.. .હવે વારો હતો અમારા ઘરે જે આવ્યા હતા તેમનો.. ..તે પણ કઈં ગાંજ્યા જાય એવા નહોતા.. ..મારા પિતાશ્રી એ ૬ - ૭ નામ આપ્યા તો તેમણે બીજા ૮ - ૧૦ નામો આપી દીધા, જેમાંથી હું ૧૦૦% કોઈ ને ઓળખતો નહોતો. મારા પિતાશ્રી પણ ઓળખતા તો નહોતા જ પણ આઘાતની મુદ્રા તેમના મોઢાં ઉપર ધારણ કરીને આંખો રૂપિયાના સિક્કા જેવડી મોટી કરીને પોતાનું દુઃખ પ્રગટ કર્યું.. .. .હવે આમાથી તેમણે કેટલું સાંભળ્યું તે તો ખુદ પોતે અને ભગવાન જ જાણે, કારણ કે છેલ્લા થોડા વખતથી તેમના કાનપુરમા હડતાળ પડી છે.. .આમા મઝા એવી થાય કે મારા પિતાશ્રી ને જે કહેવું હોય તે કહી દે પછી આપણે જે જવાબ આપીએ તે સાંભળે એ બીજા.. .બીજી બાજુ મોઢું કરી ને બેસી જાય અને પેલો બિચારો બોલ્યા રાખે.. ..ખેર.. ..આ બધા વાર્તાલાપમાં હું એક ખૂણે મુક ડાઘુ જેવી ગ્રંથિથી પીડાતો કોઈ સામૂહિક ખરખરામાં બેઠો હોઉં તેવી લાગણી થઈ આવી. હું બે ક્ષણ માટે તો ભૂલી જ ગયો કે આજે નવું વર્ષ છે અને કોઈ નું ઉઠમણું નહીં. હવે મારાથી બીજાની હાજરી ને ધ્યાનમાં લઈ ને મારા પિતાશ્રી ને ટપારી પણ ના શકાય, પણ ત્યાંજ અમારા શ્રીમતીજી મારી વ્હારે આવ્યા.. .\"અરે, એમ ખાલી ના બેસી રહો.. .નાસ્તો લ્યો.. .આજે તો ચાલે જ નહીં.. .કંઈક તો લેવું જ પડશે\" જે સગાં આવ્યા હતાં, તેમાં એકે પ્લેટ ઉઠાવી અને ટીપોય ઉપર પડેલી એક તાસકમાંથી તીખી સેવ જેવી લેવા ગયા ત્યાંજ અમારા શ્રીમતીજી એ હુમલો કર્યો.. .\"અરે સેવ નહીં.. .ચકલી ખાઓ.. ..તમને ભાવશે\" મેં તરત જ પેલા ભાઈ સમક્ષ જોયું અને મને તેમના મોઢાં ઉપર નો ભાવ જોઈ ને થોડા જ વખત પહેલાં મારી સાથે ઘટેલી ઘટના યાદ આવી બોલો હવે.. ..શું કરવું ? જે ઈચ્છા હતી ખાવાની, તે ખાવા જ ના દીધું..ઘેર ઘેર માટીના ચૂલા !\n\nઅને આમ બેસતાં વર્ષ ની બબાલ પૂરી થઈ.",
      "duration": "6 mins",
      "category": "Comedy"
    },
    {
      "id": 10,
      "title": "હું તો લેંઘો જ પહેરીશ !",
      "story_name": "\"હવે પરણાવવા જેવડો થયો ઘરમાં તો ઠીક બહાર જાય ત્યારે તો આ લેંઘા ને બદલે વ્યવસ્થિત કપડા પહેરતા શીખ તો સારું છે.\" લગ્નની કંકોતરી તૈયાર થઈ ગઈ હોય,બધા મહેમાન આવી ગયા હોય અને મંડપ રોપાઈ ગયો હોય ત્યારે વરરાજો ના પાડે કે ના હું નહિ પરણું અને જેવા ચહેરા એ વરરાજાના માબાપ ના થાય એવા ચહેરે મને મારા મા-બાપે ઉપરનું બ્રહ્મવાક્ય કહ્યું. મને ઘરમાં કે બહાર (આમ તો કહેવું જોઈએ કે કંઇ પણ પહેર્યા વિના રખડવું ગમે પણ વિવેચકોના ડરથી નથી લખતો) માત્ર ને માત્ર એક,અખંડ અને સૌથી વધુ સુખદ વેશ પહેરવો ગમે અને તે છે 'લેંઘો' !\n\n  વાચકને થશે કે એ તો જાણે નીચેની વાત પણ ઉપર શું ગમે ? હું જાણું છું કે આ લેખ વાંચતાં કોઈ પણ વાચકને હું ઉપર કે નીચે શું પહેરું છું એનાથી કોઈ ફેર પડતો નથી છતાં હું અત્યારે પહેરેલા લેંઘાની કસમ ખાઈને કહું છું કે એની ઉપર મારે ગમે તે ચાલે.પણ મને એ સમજાતું નથી કે લોકો તેને 'નાઈટ ડ્રેસ' કેમ કહે છે ? આપણા પૂર્વજો દિવસ-રાત-બપોર લેંઘો પહેરતા તો પછી હું આખો દિવસ એ પહેરવાની જિદ કરું ત્યારે મારો વિરોધ કેમ ? પણ ઝીણવટપૂર્વક અભ્યાસ પરથી જાણવા મળે છે કે ખરેખર એ લોકોને કદાચ આ કપડાવાળા લોકો કમિશન આપતા હશે.જો બધા જ આખો દિવસ લેંઘા પહેર્યા કરે તો બીચાળા નીત નવીન કપડા રાખનારા દુકાનદારોની શું હાલત થાય ? એ ન્યાયે એ લોકો મને મારી દરેક રૂંવાટી ખેંચનારા,કમર સુધી ચડાવવા માટે સો હાથીનું બળ જોઈએ એવા 'સ્ટ્રેચેબલ' પેન્ટ પહેરવા દબાણ કરતા હશે. મારી હંમેશા એવી માંગ રહી છે કે કપડાં એવા હોવા જોઈએ કે તમે પહેરો છતાં તમને એમ જ લાગે કે તમે નિર્વસ્ત્ર છો પણ આ નવી ફેશન વાળા તો સ્ત્રીઓમાં જાણીતી અને માનીતી 'લેગીંગસ' જેવા પેન્ટ બનાવતા જાય છે એ પ્રદૂષણ કે ભ્રષ્ટાચાર જેવો જ ચિંતાજનક મુદ્દો છે.\n\n  વિષયાંતર કરવું અને વાચકોને શક્ય હોય એટલો કંટાળો આપવો એને હું મારો ધર્મ ગણું છું એટલે આવું ઘણી વખત મારી અંકે રૂપિયા દસની કલમમાંથી ઉપરોક્ત લખાણ જેવા પરિચ્છેદ લખાઈ જાય છે. પણ વાત કરતા હતા મારા 'લેંઘા પ્રેમ'ની ! લોકો ભલે ભારતીય સંસ્કૃતિ ભૂલી જાય, ભારતીય સંસ્કૃતિની અંદર રહેલા ગૂઢ તત્વને દબાવવા મથે પણ હું તો એને વળગીને જ રહેવાનો કારણકે હું ઇતિહાસનો વિદ્યાર્થી છું અને એ બાબત મારી લેંઘા પર જે પ્રીતિ છે એના પરથી સાબિત થશે. તમે લોકો આખી સંસ્કૃતિ પર નજર કરો બધા જ પૂર્વજો ધોતી પહેરતા હતા ! અરે ગાંધીજી સરદાર સુધ્ધા ધોતી પહેરતા હતા ! કેમ ? કારણકે તેનાથી શરીરને પૂરતી માત્રામાં હવા મળતી રહે અને એકંદરે માણસ સ્વસ્થ રહે છે. દવાખાનામાં એટલે જ એના શર્ટ લેંઘો પહેરાવે છે એવું મારું માનવું છે. અલબત્ત આ દવાખાનામાં આવું પહેરાવે એવું માત્ર ફિલ્મો ધારાવાહિકોમાં બતાવે છે,પ્રત્યક્ષ અનુભવ નથી ! આપણા ગુજરાતી લોકોને પહેરાવે તો પછી એ વેશ ચોરાઈ જવાની ફરિયાદો પોલીસ સ્ટેશનમાં નોંધાવા લાગે તો નવાઈ નહીં.\n\n કાળક્રમે અંગ્રેજોની અને ભારતીય સંસ્કૃતિનો સમન્વય થયો અને તેમાંથી ભારતની ધોતી અને અંગ્રેજોના પેન્ટ એ બંનેનું માન રાખતો 'લેંઘો' સર્જાયો ! પણ આજે લેંઘાનો ઇતિહાસ મેં કહ્યો તે મારા માતા-પિતા કે મહેમાનો સમજવા તૈયાર નથી. એમાં અમુક અંગત સ્વજનો તો મને પરણાવવાની ધમકી આપ્યા કરે છે જાણે પરણવું જ મારા જીવનનો ધ્યેય હોય ! એક વખત એક સજ્જન મારા ઘરે આવ્યા. ઉંમર વધી ગઇ હોવા છતાં યુવાનીના ઉભરા શમતા ન હોવાથી તેણે પોતાના વાળની સાથે, મૂછો અને ને પણ હેરડાય કરેલ હતા- સારું થયું દાઢી છોડી દીધી હતી ! પ્રતિક્ષણ એ માણસ ખાવાનું જ કાર્ય કરતો હશે એવું થયા વિના ન રહે તેવું એનું મોટું પેટ હતું. રખેને કોઈ છોકરી સામું જોઈ લે તો મોજ આવી જાય એવા હવાઈ કિલ્લા બાંધીને બજેટ બહારના જીન્સ પેન્ટ અને ટીશર્ટ એણે પહેરેલા હતા.\n\n  એ સજ્જન અંદર પધાર્યા ને મને જોયો ને જાણે હું એની દીકરીને ભગાડી ને લગ્ન કરી આવ્યો હોય એવી રીતે મારી આખી પાતળી દેહયષ્ટિ ને તે ધારી ધારી ને જોવા લાગ્યા.મને ક્ષણવાર તો થયું કે નક્કી આજે આ માણસ મને જવા દો... ! સજ્જન (સજ્જન હતા કે નહીં યાદ નથી)મારી પર ત્રાટક્યા,\"શું આખો દિવસ લેંઘા પહેરીને ફર્યા કરે છે ? \"\n\n\" કેમ આ લેંઘામાં વાંધો શું છે ? \"\n\n\"અરે મૂળા ! (આ એક કાઠીયાવાડી શાકભાજીમાંથી બનેલ ગાળ છે.) વાંધાની ક્યાં કરે છે, આમાં કોઈ વેપારી માણસ ઘરે આવે તો કેવું લાગે ? \"\n\n\"જો સાચો વેપારી હોય તો લેંઘાનો વેપાર કરવાનું સૂઝે.\"\n\n\"એ લબરમૂછિયા ! જરાય મજાક કરવાની ઈચ્છા નથી,આવોને આવો રહ્યો હતો તો કોણ દીકરી આપશે ? \"\n\n\"કાકા એટલા માટે તો તમારી સાથે સંબંધ રાખેલ છે,તમારે જ મારું ગોઠવવાનું છે.\"\n\nકાકાએ મારા પર એક મુરતિયાને જોતી વખતે છાજે એવી નજર કરીને કહ્યું કે,\"ડોબા હું કોઈની છોકરીની જિંદગી બગાડવા માગતો નથી.\"\n\n હશે, કાકા કહેતા હશે એ સાચું જ હશે ! મુઆ છોકરીના ભાગ્ય બીજું શું ? એમ વિચારીને મેં મારા ઓરડામાં વાંચવાનું બહાનું કરીને સીધાવ્યું અને એ સજ્જન કાકા મારા પિતાજીને મારી ફરિયાદ કરતા હોય એવું લાગ્યું અને પછી મારા મા-બાપે મને લેખની શરૂઆતમાં કહ્યા તે વચનો સંભળાવ્યા પણ હું એમ કંઈ સાંભળી લઉં એટલો પણ સીધો નથી. આમ તો બહુ નબળો માણસ છું પણ મને જે બાબત લાગુ ન પડતી હોય તે બાબતમાં, બાકી મને જે બાબત નડે એમાં હું એકદમ સાવધ, શક્તિશાળી અને હોશિયાર માણસ બની જાઉં છું એમ મને મારા મિત્રો કહે છે અને હું પણ એ ભ્રમમાં માનું છું. બિચાળા મિત્રોનો ભ્રમ તોડીને તેમને શા માટે દુઃખી કરવા ?\n\n \"પણ તમને હવે છેક સૂઝ્યું ? અત્યાર સુધી પહેરતો હતો તો કોઈને વાંધો નહોતો ? પેલા કાકા કહી ગયા એટલે મારી પાછળ પડી ગયા ને ? \"આવું મને લેખની શરૂઆતના પ્રશ્નોના જવાબરૂપે કહેવાનું મન થયું પણ મારામાં મૂર્ખતાની સાથે થોડી સંસ્કારિતા પણ છે એટલે માત્ર મા-બાપના મુખમાંથી કપડાતરફી જે વાણી સરતી હતી તે હું નિભંરાની જેમ સાંભળી રહ્યો. બીજે દિવસે બીજો દિવસ ઉગ્યો. લગભગ મને એવો વહેમ છે કે આ સૂર્ય મારી રાત્રીની અધૂરી ઊંઘ હજી પૂરી ન થઈ હોય ત્યાં જ ઊગી જાય છે, બહુ નફફટ છે. હું મારા રોજના ક્રમ મુજબ લેંઘો ટીશર્ટ પહેરી બહાર નીકળ્યો ત્યાં પાછળથી મારા કાન માં અવાજ અથડાયો.\"આવ્યો, લેંઘા માસ્તર આવ્યો !\" મને એમ કે ભ્રમ છે પણ ફરીથી એ જ આવ્યો.જોયું તો છોકરાઓ કૂતરાને બતાવીને કહેતા હતા કે જો પેલો સાયકલમાં લેંઘા માસ્તર ચાલ્યો જાય છે. કૂતરો મારી પાછળ દોડે,લેંઘો ફાટે,આબરૂ જાય...એ પહેલાં જ મારા એપાર્ટમેન્ટમાં ચાલ્યો ગયો-જ્યાં જવું હતું એ મુલતવી રાખીને !\n\n  ઘરે આવીને વૃતાંત કહ્યું. મને એમ કે મારી ભોળપના વખાણ કરી, મારા પર માતા-પિતાને દયા આવશે એને બદલે તો દાદા-દાદી બનવાના હોય એવી રીતે ખુશ થયા અને ''બરાબર થયું,તું એ જ લાગનો છે.\" એમ કહેવા લાગ્યા. મને પારાવાર દુઃખ થયું પછી સાંજે મારા એકમાત્ર અને આદરણીય પિતાજીએ લેંઘો પહેરવાના ગેરફાયદા અને કપડા પહેરવાના ફાયદા વિશે લાંબું ભાષણ આપ્યું મારા માતૃશ્રીએ પરણી નહિ શકે, કોઈ બોલાવશે નહીં, મૂર્ખ ગણાઈશ, બધું વાંચેલું અફળ જશે એવી કંઈક ધમકીઓથી મને લેંઘો ન પહેરવા બદલ (અલબત્ત, આખો દિવસ) સમજાવ્યું પણ મારું મન, હૃદય અને મગજ ત્રણેય દેહને સાથે લઈ આંદોલનકારીની અદા સાથે કહેતા હતા કે ,\"નહીં ઈશ્વરે લેંઘો તારા માટે જ બનાવ્યો છે અને તારે પહેરવાનો જ છે.આથી મારી જીભે એ આંદોલનકારીઓના બળવાને ઝીલ્યો અને મારા માતા-પિતાને કરોડરજ્જુની મદદથી ઊભા થઈ કહી દીધું કે,\"હું તો લેંઘો જ પહેરીશ !\"\n\n",
      "duration": "6 mins",
      "category": "Comedy"
    },
    {
      "id": 11,
      "title": "કહું છું, સાંભળો છો ?",
      "story_name": "કહું છું સાંભળો છો ?\n\nરવિવારની સવાર અને આપણે જલસા ! મોડું ઉઠવાનું, શાંતિથી પરવારીને ચાનો કપ હાથમાં લઈને બાલ્કનમાં બેસીને છાપાઓ લઇને મસાલેદાર ચાની ચૂસકી મારતા મારતા લાંબા થવાનું ! આવું જેટલી વાર વિચાર્યું છે ત્યારે ત્યારે એક ટહુકો રસોડામાંથી અચૂક સંભળાયો છે : “કહું છું સાંભળો છો ?” અને બસ પતી ગયું ! ગયો રવિવારીયો સવારનો જલસો !\n\nમને એમ થાય છે કે આપણી આ મહાન સંસ્કૃતિમાં અને એમાંથી ઉદભવેલી ભાષાઓમાં આ એક વાક્ય ના હોત તો ના ચાલત ? ભલભલા ચમરબંધીઓને માથાથી પગ સુધી ધ્રુજાવી દે તેવી આ અત્યંત ઠંડા પણ આદેશાત્મક અવાજે બોલાયેલી વાક્ય રચના !\n\nઆખો મીચીને હું ભૂતકાળમાં સારી જાઉં છું અને મને દેખાય છે કે ઋષિઓ જયારે જયારે હવન કરવા બેસતા હશે અને એમની કુટીર માંથી “કહું છું સાંભળો છો ?”નો અવાજ આવતો હશે ત્યારે એ ત્રિકાળદર્શી, ત્રિકાળજ્ઞાની મહાપુરુષ શું કરતા હશે ? બીજું તો શું હોય ? ઉભા થઇ ને હવન પડતો મૂકીને અર્ધાંગીની એ આપેલ આદેશનું પાલન ! મનમાં બબડતા બબડતા કે સાલું આના કરતા તો ઓલા રાક્ષસો સારા ! ભલે ગમે ત્યારે આવે, હવનમાં હાડકા નાખી જાય પણ સાલું બીજી કચ કચ તો નૈ ને ! એમને તો ગમે ત્યારે શ્રાપ પણ અપાય પણ અહિયાં શ્રીમતીજીનું શું કરવું ? સાલું આખી ઝીંદગી તપ કર્યું, હાડકા ગાળી નાખ્યા, ત્રિકાળનું જ્ઞાન લાધ્યું પણ એ શું કામ નું ? એક અવાજ પડે “કહું છું સાંભળો છો ?”અને આપણે કા તો નદી એ પાણી ભરવા જવાનું કે ગાયોને ચારો નાખવા કે પછી કોઈ પણ કામ ના હોય તો શ્રીમતીજી કહેશે કે બેઠા છો ને ત્યાં ? હું તો અમસ્તું જ પૂછતી હતી ! યાર હવન કરવાનો આખો મૂડ જ મરી જાય ! શું કરવું આમાં ?\n\nઆવો પ્રાચીન વિચાર કરતો હતો ત્યાં વળી અવાજ આવ્યો “કહું છું સાંભળો છો ?” અને હું સીધો સતયુગમાંથી કલયુગમાં આવી ગયો ! મારી દસ વરસની સુપુત્રી ઊર્જા મારી સામે બાલ્કનીમાં બેઠી બેઠી રમતી હતી ! એણે પણ મારી સામે આશ્ચર્યથી જોયું ! બે બે વાર મમ્મીની બુમો આવી અને પપ્પા હજી બેઠા છે ! એણે મારી સામે એવી રીતે જોયું કે જાણે મને છેલ્લી વાર જોતી હોય ! સાલું ઘરમાં જ કોઈ સપોર્ટ નથી ! બાકી છાતી તો છપ્પનની છે હો સાહેબ ! મેં પણ ઊર્જાની સામે અનિમેષ નયને જોયું અને એને છૂપો સંદેશો આપ્યો કે આજે તો ગમે તે થઇ જાય, બંદા રવિવારે ઉભા નહિ જ થાય ! ઊર્જા એ ફરીથી બે સેકંડ મારી સામે જોયું અને એ માથું ધુણાવીને રમવામાં લાગી ગઈ ! એની એ વર્તણુકનો મતલબ એવો હતો કે હમણાં હું હાર સ્વીકારી લઈશ અને સમર્પણ કરી દઈશ ! પણ ના ! આજે તો નહિ જ ! રાજપૂતો કેસરિયા કરતા હતા એમ હું આજે રવિવારીયા કરીશ, ભલે ને પ્રાણ જાય કે જે જવું હોય એ જાય પણ આજે તો નહિ જ ! મક્કમ નિર્ધાર અને મનોબળ એ પરાક્રમી પુરુષના હથિયાર છે અને આજે સમય આવી ગયો છે.\n\n“કહું છું સાંભળો છો ?” ફરીવાર શ્રીમતી ઉવાચ અને મેં પણ મોટા પણ મક્કમ અવાજે કહી દીધું કે “ના !” ઊર્જાએ ફરીથી મારી સામે જોયું, માથું ધુણાવ્યું અને ઉભી થઇને બીજા રૂમમાં જતી રહી ! બોલો સાહેબ હવે ! આપણા લોકો આપણને દગો આપે એ કેમ પોસાય ? એવું નથી કે મારે આ સંઘર્ષમાં એની જરૂર છે પણ એ પણ મારા મહાન પરાક્રમને જોવે એવી મારી મહેચ્છા હતી ! કઈ નૈ ભાઈ, એકલો આવ્યો હતો અને એકલો જ જઈશ, એ સુત્ર યાદ રાખીને મેં ફરી થી છાપાઓમાં ધ્યાન પરોવ્યું !\n\nજુના જમાનામાં જયારે રાજાઓ એક સાથે બે કે ત્રણ પત્ની રાખતા હતા એમનું શું થતું હશે ? વિચારીને મને ધ્રુજારી આવી ગઈ ! વિચારો કે એક રાજા જયારે યુદ્ધમાં જતો હશે અને એને એના મહેલના ત્રણ જુદા જુદા ખૂણાઓ માંથી અવાજો આવતા હશે “કહું છું સાંભળો છો ! ?” સાલું તલવાર પછાડીને એ માણસ જંગલ ભેગો થઇ જતો હશે ! કહેવાય છે કે શ્રીકૃષ્ણને સોળ હજાર રાણીઓ હતી ! વિચારો કે એ પરમેશ્વર શું કરતા હશે કે જ્યારે એમને એક સાથે એમની પત્નીઓ “કહું છું સાંભળો છો” નો અવાજ દેતી હશે ? આ પરિસ્થિતિ તો મને લાગે છે કે એમનાથી પણ સહન નહિ થતી હોય.\n\nઅચાનક ઊર્જા આવીને શાકભાજી લાવવાની ની થેલી મારા ખોળામાં મૂકી ને જતી રહી ! લો પતી ગયું ! હે ભગવાન આ શું ! મારે શું યુદ્ધમાં ઉતર્યા વગર જ હાર માની લેવાની ? આ જીવને તમે શું રવિવારે શાકભાજી લેવા માટે આ પૃથ્વી પર અવતર્યો હતો ? શું એક ક્ષુલ્લક થેલી મને મારા મનોબળથી ચલિત કરી દેવા સક્ષમ છે ? શાકભાજીની થેલીમાં રહેલી ગર્ભિત ધમકી કે આદેશનો મારે શું પાલન કરવાનો ? આંખો બંધ કરીને મેં શ્રી કૃષ્ણ ને યાદ કર્યા. હું શાકભાજીની થેલી હાથમાં લઇને ઘુટણીયે પડી ને શ્રી કૃષ્ણના વિરાટ સ્વરૂપ સમક્ષ છું અને એ મારી સામે જોઈ રહ્યા છે ! જાણે કે મહાભારત ના યુદ્ધ વખતે અર્જુન હથિયારો નીચે નાખી ને એમની સમક્ષ બેઠો છે ! “હે મુરલીધારી, હે પાલનહાર, હે શ્રી કૃષ્ણ, મને માર્ગ આપો, હું શું કરું ? એક બાજુ મારો રવિવાર છે, એક બાજુ મારું સ્વમાન છે, એક બાજુ મારો દ્રઢ નિશ્ચય છે, અને બીજી બાજુ આ શાકભાજીની થેલી છે ! શું કરું ઓ માધવ, મારું માર્ગદર્શન કરો”\n\nઅત્યંત વ્યથિત મને મેં એમની આગળ ઘા નાખી ! “વત્સ, ઉભો થા” એમનો અવાજ આવ્યો, કર્મ કર અને ફળ મંગાવ્યા હોય શ્રીમતીજીએ તો એ પણ લેતો આવજે”. અહી જો, હું પણ વૈકુંઠ છોડીને આજે રવિવારે પૃથ્વી પર કેમ વિહરવા નીકળ્યો છું ?”\n\nમને સખ્ખત ઝટકો લાગ્યો, “પ્રભુ તમે પણ?” અને એ મારી સામે સ્મિત કરીને અંતર્ધ્યાન થઇ ગયા !\n\nબસ ! પતિ ગયું ! મેં નક્કી કરી લીધું, આ શું વળી ? જયારે ને ત્યારે આપણને આદેશ કરે એટલે આપણે પાલન કરવાનું ? મારી અંદરનો જ્વાળામુખી ભભકી ઉઠ્યો, મેં બે મુઠ્ઠીઓ વાળી, ભ્રુકૃટી તંગ કરી અને આંખોમાં લાલાશ લાવી ને જોર થી શ્રીમતીજીને બૂમ પાડી\n\n“કેટલાની લાવાની છે ?”\n\n“અંદર ચિઠ્ઠી મૂકી છે” રસોડામાંથી શ્રીમતીજીનો ઠંડો પ્રત્યુત્તર આવ્યો જાણે ખબર હોય કે હમણા આ પ્રશ્ન પુછાશે જ !\n\nધૂંધવાતા ધૂંધવાતા હું ઉભો થયો, સ્લીપર પહેર્યા અને ધડામથી બારણું બંધ કરીને સડસડાટ પગથીયા ઉતરી ગયો !\n\nજેવો નીચે મેઈન રોડ પર આવ્યો કે ઉપર ગેલેરીમાંથી ઊર્જાની એની મમ્મી ની સ્ટાઇલ માં બૂમ આવી, “કહું છું સાંભળો છો ? થોડા ફ્રૂટ્સ પણ લેતા આવજો”, મેં ગુસ્સા થી ઉપર એની સામે જોયું, એણે મારી સામે આંખો નચાવી અને ઠેંગો દેખાડીને અંદર ભાગી ગઈ !\n\n",
      "duration": "5 mins",
      "category": "Comedy"
    },
    {
      "id": 12,
      "title": "ગમ્મત ગુલાલ... એ, ફાગણીયો આયો રે....",
      "story_name": "સવાર સવારમાં લીલાભાભી ઘરમાં ઝાડૂ મારતા હતા અને ચંપક છત્રી પેપરમાં મશગૂલ...\n\n“સાંભળો છો, આજે હોળી છે તો દુકાનેથી સમયસર આવી જજો અને આવતીકાલે તો દુકાન બંધ રાખી છે ને?” લીલાભાભી એ કટાક્ષ કર્યો પણ ચંપક છત્રીનું તો મોઢું જોવાજેવું થઈ ગયું. “ હા... મને ખબર છે.. કાલે તારો મનગમતો તહેવાર છે અને ગયા વર્ષની જેમ મારી વલે થવાની છે એમને? પણ આ વખતે હું એવી ભૂલ નહીં કરું કોઈને ગોત્યો એ જડ્યો જઈશ જ નહીં ને, એ તો એ વખતે મારી મુર્ખામી હતી કે તને કહીને સંતાયો હતો.”\n\nગમનલાલ સાંભળતા હતા અને અઘવચ્ચેથી બોલ્યા.. “અરે આ મુર્ખાને કોણ સમજાવે તહેવારો તો જીવનમાં રંગત પુરે અને મોજમસ્તી લાવે... પણ તું તો મૂરખપંડિત જ ને !” હજી ગમનલાલ ન વાત પતી નથી ને જમનાબા એમને ટોકતાં, “ચંપકને ધૂળેટી રમવાની ઈચ્છા ના હોય તો ના રમે.. એવું થોડું છે કે બધા તહેવાર બધાંને ગમતા જ હોય!”\n\n“લે, એમા ના ગમવા જેવુ શું છે?” ગમનલાલની હરકતનો જમનાબા એ જવાબ આપ્યો. “સારું, તો પછી તમે જ કહોને કે શું ગમવા જેવુ છે!” ગમનલાલ હવે જમનાબેનનો તાર્કીક ઈશારો જાણી ગયા અને લાગ્યું બહુ બોલવામાં સાર નથી એટલે ઊભા થઈને ઓટલે જઈ બેસી ગયા. અને ચંપક છત્રી ઉપડ્યા દુકાને જવા. પણ વાનરોની ટોળી પેઠી ઘરમાં. હરીયો, જગલો, રમલો અને વામનીયો.\n\n“અરે, લીલાભાભી કાલની તૈયારી કેવી છે? ચંપકે કંઈ કહ્યું?”\n\n“ના રે, ગઈ વખત મેં એમની પોલ ખોલી દીધી તો આ વખતે જરા મુશ્કેલ પડશે.. વામનીયાભાઈ..”\n\n“તો એમ વાત છે, કાલે ખબર પડશે ચંપકને કે આ વાનરટોળી એની કેવી ખબર લેય છે!” અને જગલો, હરીયો અને રમલો ખડખડાટ હસી પડે છે.\n\n“તહેવાર કોઈપણ હોય પરંતુ એની રંગત જ કંઈક અલગ હોય છે, હોળી અને ધૂળેટીનો તહેવાર તો માન્યતામાં પણ અમાન્યતા છાજે એવી પણ કોઈ જાતનો છોછ જ નહીં. તમે રંગબેરંગી ગુલાલની છોળો ઊડાડતાં, આવી એક દિવસની મસ્તી જો જિંદગીમાં ન હોય તો આ જિંદગી જીવવી નકામી કેમ ખરું ને! વાનરટોળી..” લીલાભાભીનું વાક્ય સાંભળતા વાનરટોળી જોમમાં આવી ગઈ અને હરખઘેલી થતાં તૈયારીઓ કરવા જતી રહી.\n\nશેરીનાં નાકે, ચકલે, સાયંકાળે હોળી પ્રગટી અને લીલા સાથે ચંપક છત્રી એ પણ હોળીપૂજા મનભાવથી કરી અને ઘરે પરત આવતાં લીલાએ વાત છેડી, “જુઓ કાલે ધુળેટી છે, તમે જો સામેથી જતા રહો તો એ વાનરટોળી તમને કંઈ વધારે થોડા રંગે..!”\n\n“ના... ના, એ બળદીયા જેવા બળદેવકાકા અને પેલી ઘરખોદુ કમલાકાકી સાથે મહોલ્લા શેરીની તોફાની ટોળી અને વામનીયો, જગલો, હરીયો અને રમલો, તને તો ખબર જ છે ને ગઈ વખતે મારા કેવા ભૂંડા હાલહવાલ કર્યા હતા. અને ચાંપલી, તું પણ તો એ લોકોને જ સાથ આપતી હતી ને!” લીલાનો કાન અમળાવતા બોલ્યા.\n\n“મારે તો સાથ આપવો જ રહ્યો ને! એ વાનરટોળીની હું પણ તો સદસ્ય છું જ ને...” અને લીલા ખડખડાટ હસી પડે છે અને હસતાં હસતાં જ... “જુઓ કાલે તમારી કેવી વલે થાય છે!”\n\nસવાર પડી અને વાનરટોળી બહાર ભેગી થઈ ગઈ અને બળદેવકાકા એ હાક કરી, “અરે... એય વામનીયા, તે છાણમાટીનો ગારો તૈયાર કર્યો કે નહીં અને પેલી કૂંડી પાણીથી ભરી કે નહીં?”\n\n“હા... કાકા, બધીજ તૈયારી થઈ ગઈ છે..” વામનીયો અને ટોળીએ જવાબ આપ્યો અને હરખપદુડી કમલાકાકી વચ્ચે ટપકી, “મેં તો હોળીની રાખોડી પણ ચાળીને તૈયાર કરી જ રાખી છે. આજે તો ચંપકીયાની બરબરની ધૂળેટી ઊજવવી જ છે.” અને શેરી આખામાં ધૂળેટી રમાવવાની શરૂ થઈ ગઈ.\n\nઢોલ અને ત્રાંસાનાં અવાજે અને સાથે સૂરમાં દરવાજાઓનો ખખડાટ, નાના ટેણીયાઓથી માંડી મોટાં સહુ અને છોકરીઓથી માંડી ઘરની વહુઓ સુધીનાં બધાંજ ગુલાલની છોળો શેરીમાં ઉડાડતાં બહાર નીકળી પડ્યા અને આખી શેરી, “હોળી આવી રે... હોળી..” આવીની બૂમો પાડતાં એક્બીજાને રંગતા આનંદ મનાવવા લાગ્યાં.\n\nચંપક છત્રી તો એનાં ઘરનાં વાડામાં આવેલ કુવા પાસેના ચીકુનાં ઝાડપર જ ચડી બેઠો ને ડરનો માર્યો સંતાઈ ગયો. આ બાજુ વાનરટોળી ચંપકને શોધતી તેનાં ઘરે આવી પહોંચી.\n\n“અરે.. જમનાબા ચંપકને બહાર કાઢો આજે તો હોળી છે.” અને શેરી આખી બૂમો પાડતી ધમાલે ચઢી.\n\n“ચંપકને ધૂળેટી રમવું નથી ગમતું તો એ ના રમે, તમે તમારે એકબીજાની સાથે રમો અને એય.. લીલા, જા તારે ધૂળેટી રમવી હોય તો તું જા..” કહી જમનાબા એ બધા ને ધમકાવ્યા પણ લીલા.. “પણ બા તેઓ તો ક્યારનાં વાડામાં કૂવા પાસેની ચીકુડી પર જઈ ચડ્યા છે તો એમનું ધ્યાન કોણ રાખશે જો હું ધૂળેટી રમવા જઉં તો..” વાતવાતમાં લીલાભાભી એ તો ભાંડો ફોડ્યો જાણીને વામનીયો, રમલો, જગલો, હરીયો સાથે બળદેવકાકા પણ ઘરમાં ઘુસ્યા અને પહોંચ્યા વાડામાં અને બળદેવકાકાએ બૂમ મારી... “એય ચંપકીયા... નીચે ઊતરે છે કે પછી અમે આવીયે તને ઉતારવા.”  અને ચંપકને થયું કે આ વખતે પણ લીલા એનો રંગ બતાવતી ગઈ. જોઈ લઈશ એને એમ મનમાં બબડતો અને બૂમ પાડી કહ્યું, “હું જ આવું છું નીચે પણ આ વખતે ગઈ વખત જેવી ધૂળેટી નહીં રમું...”\n\n“અરે.. તું નીચે તો આવ..” બળદેવકાકા એ બૂમ પાડી અને ચંપકનાં મનમાં ફાળ પેઠી કે મરી ગયો આ વખતે પણ આ બળદીયોકાકો સાથે જ છે અને ચંપક “ ના કાકા પહેલા વચન આપો કે ગઈ વખત જેવી ધૂળેટી નહીં રમો..” અને બળદેવકાકા એ ચંપક ને જાંસા માં લેવા “ હા...હા... વચન આપુ છું બસ, નીચે ઉતરીને ગાલ પર થોડું ગુલાલ અને માથે ટીકો કરાવતો જા, શુકન નો...” અને ચંપક જેવો ઝાડ પરથી ઉતર્યો અને વામનીયા આણી ટોળીએ એને ઝાલ્યો અને બે હાથ અને બે પગ થી પકડી ટીંગાટોળી કરતાં લાવ્યા ઘરની બહાર....\n\n“જુઓ.. બળદેવકાકા તમે ફરી ગયા તમે મને વચન આપ્યુ હતુ ને...”\n\n“હા... તો! બૂરા ના માનો આજ તો હોળી છે, ખેલો હોળી... ના.. વચન.. ના કોઈ આણ… બસ ઉડવો ગુલાલ અને ખેલો હોળી...”\n\nબળદેવકાકા આગેવાનની જેમ આગળ અને આખી શેરી વાનરટોળીની પાછળ પણ ચંપક તો નિહથ્થો પકડાયેલો શત્રુદેશનાં સૈનિકની જેમ લાચાર...\n\nવાનરટોળીએ ચંપક છત્રીને છાણમાટીનાં ગારામાં ઘસેડ્યો અને આખી શેરી છાણમાટીનાં ગારાથી ચંપક છત્રી સાથે હોળી રમવા લાગી. ત્યાંથી ઉંચકીને ચંપકને નાખ્યો પાણી ભરેલા હોજમાં અને હજી ભીનો થયેલો ચંપક બહાર આવે ત્યાંતો કમલાકાકી એને દુશ્મન જેવો ન ભાખતી હોય તેમ રાખોડાથી ભરેલો ટોપલો દઈ માર્યો ચંપક છત્રીનાં માથાપર. ચંપક તો મનમાં જ આજે મારું ન થવાનુંય થઈ ગયું અને દૂરથી લીલાને અટ્ટાહાસ્ય રેલાવતી જોતો રહ્યો.\n\n“અરે આવી રીતે કંઈ રમાતી હશે હોળી?” અહીં ચંપકનો ગુસ્સો ફાટ્યો અને દોડ્યો બળદેવકાકા તરફ અને જાણે કુસ્તીનાં ખેલમાં પછાડતો હોય એમ બળદેવકાકાને પકડ્યા કમરથી અને પછાડ્યા છાણમાટીનાં ગારા પર અને કમલાકાકીનાં હાથમાંથી ટોપલો છીનવીને બાકી બચેલો રાખોડો પણ દઈ માર્યો. અને ઈશારો કરી બોલ્યો, “કેમ કેવી રહી હોળી – ધૂળેટી બળદેવકાકા?”\n\nશેરીની બારીઓમાંથી પાણીની બાલ્દીઓ રેડાવા લાગી અને વાનરટોળી ઝુમતી નાંચતી ત્રાંસા અને ઢોલ-નગારાનાં તાલે નાચવા લાગી. આખી સેના હોળી રમીને થાકીને શેરીમાં વચ્ચોવચ્ચ અડીંગો જમાવ્યો અને શરૂ થઈ ઠંડઈ, પકોડાની જયાફત. ત્યાં વામનીયો ઊભો થઈને.\n\n“ચંપક અને લીલાભાભી હવે આપણને હોળીનું ગીત સંભળાવશે...” અને હરીયો હરખાઈને “હા... એજ.. ‘ગીતાદત્ત અને મુકેશજી’ એ ગાયું હતું તે અને અધૂરામાં પુરું બળદેવકાકાએ સૂર પુરાવતા. ‘અવિનાશ વ્યાસ’નું ગીત.” અને બળદેવકાકા તો દોડીને ઘરેથી ઢોલક પણ લઈ આવ્યાને મારી ઢોલક પર થપાટ....\n\nલીલા સાથે ચંપકે સૂરમાં સૂર પુરાવતા ગીત ગાવાનું ચાલુ કર્યુ.\n\nલીલા :  લાલ રંગનાં લહેરણીયાને, માથે લીલી ચોળી,\n\n                   હાલને દેવરીયા સંગે, રંગે રમીએ હોળી...\n\nચંપક :  તોરો મોરો રંગનીરાળો, હું કાળો તું ધોળી,\n\n                   હાલને ભાભલડી સંગે રંગે રમીએ હોળી... લાલ રંગના..\n\nચંપક :  રાતો ચૂડલો, રાતી ઓઢની, રાત આંખલડી,\n\n                    ભાભી તારે તાણેવાણે રુંપની વાંસલડી,\n\n          અંગે અંગે રંગી કોણે જોબનની રંગોળી,\n\nલીલા :             હાલને દેવરીયા સંગે રંગે રમીએ હોળી.... લાલ રંગના..\n\n           બાંકી પાઘડી મૂંછો વાંકડી આખ્યું મસ્તીખોર,\n\n                      આંખેઆંખ પરોવી કહેતું કોના ચિત્તનો ચોર,\n\n           તારે મનડે કિધુ કેસર દીધું ધોળી..\n\nચંપક :               હાલ ને ભાભલડી સંગેરંગે રમીએ હોળી...\n\nચંપક અને લીલા :  લાલ રંગનાં લહેરણીયાને, માથે લીલી ચોળી,\n\n                       હાલને દેવરીયા સંગે, રંગે રમીએ હોળી..\n\nધૂળેટીનાં આ દ્રશ્યો ખૂબજ રંગીન લાગે પણ કુંવારાઓ તો ઠીક પરણેલાઓ બહું જ રંગીન લાગે. ખેંચ્યા એમને બાવડેથી. ક્યાંક દુપટ્ટા હાથમાં આવ્યા. ત્યારે પડેલા તમાચાઓ પણ બહું જ રંગીન લાગે, પડોશણની મસ્ત જવાનીને રંગતા પત્ની ત્યાં જો જોઈ ગઈ અને માર્યા ધબાકા તોયે એ ધબાકા ધૂળેટીનાં રંગીન લાગે, આમતેમ દોડતાં કાબર ચિતરા બહું વ્હાલા લાગે જાણે સમીસાંજનાં આ ભુલકાઓની ટોળી મેઘધનુષ્ય સમ લાગે. નિકળ્યા હતા સફેદ ટોપી, કફની અને પાયજામામાં પાછા ફર્યા તો એ કાકાઓ પણ બહુંજ રંગીન લાગે. પકડવું – પકડાવવું, લપસવું – લપસાવવું, ભિંજાવવું તો ક્યારેક ખરડાવવું. ભાગવું તો ક્યાંક કોઈકને ભગાવવું એવા દ્રશ્યો જોતાં જાણે આ ‘ધૂળેટી બહું જ રંગીન લાગે.’ \n\n“આપ સૌને હેપ્પી હોળી... હેપ્પી ધૂળેટી...”\n\n",
      "duration": "6 mins",
      "category": "Comedy"
    },
    {
      "id": 13,
      "title": "માઈક",
      "story_name": "હા હું માઈક છું......\n\nન ઓળખ્યું મને ? હા.... હું માઈક, દુન્યવી એવાં સામાજિક સારાં - નરસાં, મહત્વ નાં તો ક્યારેક ઉપજાવી કાઢેલાં એવાં મોટાંભાગનાં દરેક પ્રકારનાં પ્રસંગો મૂકસાક્ષી એટલે હું, મારાં ભાગે હંમેશા મૌન જ આવ્યું છે અને મારાં પરથી ચળાઈ ચળાઈને, ગળાઈ ગળાઈને અનેક કહેવાતાં સત્યો બહાર આવતા રહે છે અને આ બધું સમજી શકવા છતાં કંઈજ ન કરી શકું એ હું... કારણ... હું છું માઈક...!\n\n\n\nમારું આમ ભલે કોઈ મહત્વ ન હોય પરંતુ, ન તો મારાં વગર શરૂઆત શક્ય છે ન અને કોઈ અંત. મને ખૂબ વ્હાલથી જતનથી સજાવવામાં આવે છે, પ્રસંગે હાજરી આપતા પહેલાં જેમ સ્ત્રીઓને પાર્લરમાં લઈ જાય તેમ સર્વિસ સેન્ટર પર મોકલી સર્વિસ કરાવવામાં આવે છે, એય ને સરસ મજાની સ્પંજ કે ફોમની ગાદીવાળા બોક્સમાં એક વરરાજાની જેમ તૈયાર કરી જે તે સ્થળે માનભેર પહોંચાડવામાં આવે છે, જેમ રાજાની શોભા રાજગાદીથી હોય એમ મારી શોભા પ્રસંગોથી જ છે અને પ્રસંગ ચાલે ત્યાં સુધી મારી અતિઘણી કાળજી પણ રાખવામાં આવે છે, અને એ જ રીતે મારો ઉપયોગ જે ભેગો પૂરો થાય મને એટલાં જ માનભેર મારા બોક્સમાં પાછું મૂકવામાં આવે છે પણ સાચું કહું પ્રસંગ પૂરો થયાં પછીની બોક્સમાં પાછા પૂરાવાની મારી ઘટના મને મારી કોફિનબોક્સમાં શબને લઈ જવામાં આવે તેવી લાગે છે, જેમ આત્મા માણસનાં શરીરનાં મૃત્યુ પછી નવા શરીરની શોધમાં ભટક્યાં કરે તેમ હું ય નવો પ્રસંગ આવે તેની રાહમાં મારી શબપેટીમાં એક અતૃપ્ત આત્માની જેમ ટળવળ્યા કરું છું કારણ હું એ જ માઈક છું જેનો ઉપયોગ માત્ર દેખાડા પૂરતો જ મર્યાદિત છે.\n\n\n\nતમે કદાચ એમ કહેશો કે માણસ જાત હંમેશા છેતરાતી આવે છે કારણ એની પાસે હૃદય છે, હું એમ કહીશ કે અમારી જેવી અનેકો નિર્જીવ વસ્તુઓ માણસનાં દંભની સાક્ષીઓ હોઈશું, માણસ પાસે હૃદય હવે રહ્યું જ નથી તેઓ મગજથી ચાલે છે અને મગજથી જીવે છે, અને એ જ મગજની એક પેદાશ એટલે હું..માઈક...હા હું માઈક છું અને એનો મને ખૂબ આક્રોશ પણ છે કારણ માણસ મારો સાચો ઉપયોગ ભૂલી જાય છે મોટાંભાગે અને દંભ આચરવા મારો સહારો લે છે.\n\n\n\nપરંતુ હા એક વાત અહીં હું ચોક્કસ કહીશ કે જ્યારે મારે કોઈ કલાકારના મુખ પાસે ઊભા રહેવાનું આવે ત્યારે મારાં રોમરોમમાં શરણાઈઓ વાગે છે, કોઈ ગાયક કલાકારનાં સૂરેથી આવતું મીઠું પ્રેમભર્યું ગીત મને લજામણીનાં છોડની જેમ શરમાવી પણ શકે છે તો ક્યારેક કોઈ દર્દની આહવાળું ગીત હોય તો મારું રોમ રોમ પણ વિરહની વેદનામાં ભડકે બળે છે, કલાકારનો જીવ પણ ખૂબ પ્રેમાળ હોય છે હોં જેટલાં જતનથી તે સૂરને પકડે એટલાં જ જતનથી મને પણ તેઓ હાથમાં રાખતાં હોય છે, અને ત્યારે મને જાણે કે મારી પ્રેમીકાએ હાથ પકડ્યો હોય એમ મનેય લાગણી બની નિતરી જવાનું મન થઈ આવે છે હોં....\n\n\n\nક્યાંક ક્યારેક કોઈ મુશાયરામાં જવાનું બને તો સ્વમાની કવિનાં મુખેથી કવિતા જે પ્રહારે વેગ પકડે ત્યારે મનેય નોખું જ કૌવત ચડે છે, હું મારી જાતે જ માઈક હોવાનું ખૂબ ગૌરવ અનુભવી શકું છું, અને એ ગૌરવની સામે તો મને ભલભલું સુખ વામણું લાગે છે.\n\n\n\nસંગઠનો કે સામાજિક આંદોલનોમાં જ્યારે મારે જવાનું બને છે ત્યારે મનમાં ને મનમાં મને સતત એવી બીક રહ્યા કરે છે કે ક્યાંક કોઈ શબ્દ મારી અંદરથી ચળાઈને એવો ન નિકળે કે જે કોઈ પક્ષ, કોઈ જ્ઞાતિ કે કોઈ સંગઠનનાં કર્મચારીનો ભોગલેવા બને અને છતાં પણ હું એમાં કોઈ જ ફેરફાર કરી શકતું નથી કારણ હું તો માત્ર માઈક છું, મનુષ્યની બનાવેલી પેદાશ માત્ર, સ્વંતંત્રતા મારે થોડી હોય મારે તો બસ લોકોનાં ભાષણ સાંભળવાનાં અને સહમત હોઉં કે ન હોઉં એમને પૂરતો સપોર્ટ કરવા સાઉન્ડ પણ જોરદાર આપવાનો જ.. છતાં પણ ક્યારેક ક્યારેક મારી જાતે જ ધ્રુજીને એકાદ વાયર ઢીલો કરીને તીણી સીટીઓ પણ મારી લઉં પણ પછી સ્ક્રુ ડ્રાઈવરની ચૂંટલીઓ પણ મારે જ સહન કરવી પડે છે ત્યારે કોઈને મારી તબિયતની કંઈ જ પડી નથી હોતી. અને મને એમ થાય કે આ તે કંઈ જિંદગી છે? પણ હા જન્મ છે એટલે ભોગવવું તો રહ્યું જ.\n\n\n\nઆથીય ખરાબ તો મને ત્યારે લાગે છે જ્યારે મારે કોઈ નેતાનાં હાથમાં જવાનું આવે, પોતાનું સઘળું સીધું કરવા એ કેટકેટલાં ખોટાં વચનો, અને મોટી મોટી લાલચની શાબ્દિક સેર મારે કરવી પડે છે ન ઈચ્છવા છતાંય કારણ હું માત્ર એક માઈક છું, કંઈ કેટલાંય અસત્યો કે જે મારાંમાંથી જ ચળાઈને કોઈ નેતા નો શબ્દ બનીને બહાર આવે છે અને હું માઈક છું એટલે દરેક અવાજને પડઘો આપવો એ મારું કામ, બસ સાચું હોય કે ખોટું મારે પડઘો પાડવો જ પડે છે, કાગળમાં લખાયેલાં અનેક અસત્યોનું ઉચ્ચારણ કરીને પછી પોતાની નૈતિકતાનો એક જ શબ્દ માત્ર એક હાંશ કે જેનું મારે વારંવાર સાક્ષી બનવું પડે છે અને એ ફરજ પણ હું બકાયદા નિભાવું છું.\n\n\n\nચાલો સ્હેજ રમૂજની વાત કરું, એમ મારું જીવન સાવ વ્યર્થ પણ નથી જ ક્યારેક કોઈક દિકરીનાં લગ્નમાં સપ્તપદી રેલાવવાનું રૂડું નસીબ પણ મને જ મળે છે, કારણ મારાં વિના લગ્નગીતોનાં સૂરને ધ્વનિ ક્યાંથી મળવાનો, અને આવાં પ્રસંગોમાં ખરું કહું ને તો હું મ્હાલી લઉં છું હોં, પણ હા વાદાયનાં વસમા ગીતોથી મારું હૈયું પણ ભારે થયા વિના રહેતું નથી.\n\n\n\nલગ્નની વાત કરી એવી જ રીતે ક્યારેક કોઈ શોક પ્રસંગમાં પણ જવાનું મારે ભાગ આવ્યું જ છે, જે સંતાનોએ પોતાનાં માતાપિતાને આજીવનશપાણી પણ પૂછ્યું ન હોય તેવા માતાપિતાની શોકસભાનાં અંજલિ ગીતોનું સાક્ષીપણું પણ મેં ભોગવી લીધું છે, આંખમાંથી એક પાણીનું ટીપું પણ ન પડ્યુ હોય તેવા સંતાનોએ યોજેલી શોકસભામાં અંજલીગીતો સાંભળીને બેસણાંમાં આવેલ ઘણાં લોકો રડી પડ્યા હોય તેવો માહોલ પણ મેં જોયો છે અનુભવ્યો છે કારણ... હું માઈક છું.\n\n\n\nક્યારેક કોઈ ડાયરામાં તો ક્યારેક કોઈક ભજનમંડળીમાં ઈશ્વર સમીપનો સાથ પણ મને નસીબ તો થયો જ છે હોં, એ મારે ચોક્કસથી કહેવું જ પડે, પણ એક વાત કહીશ તો તમો માનશો નહીં, એકવાર એક હાસ્યકલાકારનાં હસીખુશીની શામે મહેફિલમાં મને પણ શાન બનવાનું મળ્યું, ખૂબ જ ખુશમાં હતો મારો જીવ પણ જ્યાં એ કલાકારે મને હાથમાં લીધું ને ત્યાંજ એનું આરોગ્યપાણી કે જેને આપણે થૂંક કહીએ છીએ, એમાં જરાપઢ ઈચ્છા નહીં હોવાં છતાં નહાવું પડ્યું પરાણે, એક બાળકની નજરમાં આ આવ્યું તો એ તો બિચારો ઓ બા... એવા રિએક્શનમાં પણ હું ? હું આખું ભીંજાઈ ગયેલું અને એનાં થૂંકમાંથી આવતી પાયોરિયા અને કાચી પાંત્રીસનાં મસાલાની તીવ્ર દુર્ગંધ આજે પણ યાદ આવતાં મારું માથું ચડાવી દે છે હોં.\n\n\n\nપણ માઈક તરીકે જન્મ લીધાં પછી એક વાત જરૂર કહીશ કે ખરેખર હું બડભાગી છું કે મને આવું માઈક બનવાનું નસીબ છે, કંઈક કેટલાય સારાં ખોટાં અનુભવો થયાં પણ ક્યાંક માણસને માણસની વિરુધ્ધ લડતાં જોયાં તો ક્યાંક વળી પીઠ પાછળ રમત રમતા, ક્યાંક લાગણીને નામે છળતા જોયાં ક્યાંક લાગણી માટે ટળવળતાં. અને આ બધાંની જ ઉપર બસ એક વસ્તુનો અનુભવ કર્યો કે ખરેખર માણસ હોત તો વધુ દુખી થાત... સારું છે કે હું માઈક છું.",
      "duration": "5 mins",
      "category": "Comedy"
    },
    {
      "id": 14,
      "title": "બુફે (ભૂખે) ડિનર",
      "story_name": "સૌથી સંવેદનશીલ અને અગત્યના વિષય ઉપરનો લેખ છે આજનો. ૧૦૦માંંથી ૯૦ જણામાંરા આ લેખ સાથે સંમત થશે એમાં બેમત નથી. મને આ લેખ લખવામાંટે પ્રેરકબળ પૂરું પાડનાર સ્વયં હું જ હતો, જોકે તે પ્રસંગ બની ગયો લગભગ ૧૫ દિવસ પહેલાં. કોઈ એક વ્યાવસાયિક મેળાવડામાં જ મને આનો કડવો અનુભવ થયો. બેમત,માંરે માંટે તો કડવો જ હતો પરંતુ વાચકો માંટે તો આ એક હાસ્યલેખ થી વિશેષ કશું જ નથી. \n\nઅમારે વડોદરાની એક પ્રતિષ્ઠિત ક્લબમાં એક મેળાવડાનું આયોજન થયું હતું, અને સદનસીબે મને પણ તેમાં આમંત્રણ હતું. ક્લબ વિશે ખૂબ સાંભળ્યું હતું એટલે ખોટું તો નહીં લખું, પરંતુ ખૂબ જ ઉત્તેજિત હતો. હવે હતો તો હતો. એમાં શરમાવાનું શું ! હુ તો પ્રસંગને અનુરૂપ શર્ટ પેન્ટ અને તેના ઉપર કોટી પરિધાન કરીને પહોંચી ગયો. શિયાળાની સાંજ અને તદુપરાંત ખુલી જગ્યામાં આયોજન હતું એટલે ઠંડી પણ હતી, પણ સરવાળે ભાગાકારની માફક વાતાવરણ ઉષ્માભર્યું લાગતું હતું. અમુક તમુક અંતરે ગોળાકાર ટેબલ ખુરશી ગોઠવેલા હતા, એટલે હું એક જગ્યા એ ગોઠવાઈ ગયો. દરેક ટેબલ ફરતે ૪ ખુરશીઓ ગોઠવેલી હતી, એટલે મારી માફક બીજા પણ ત્યાં બિરાજમાન હતા જ. ટેબલ ઉપરનાનીનાની તાશકો ગોઠવેલી હતી એટલે હું વિમાસળમાં પડી ગયો. મને થયું કે આટલી નાની પ્લેટમાં શું આવશે અને શું નહીં.\n\nથોડે દૂર એક સ્ટેજ ઉપર લાગતા વળગતાઓના ભાષણ ચાલી રહ્યા હતા. હું તેમાં મન પરોવવાની કોશિશ કરી રહ્યો હતો ત્યાં જ એક પરિચારક હાથમાં મોટી પ્લેટ લઈને મારી સમક્ષ આવીને ઉભો. તે પ્લેટમાં નાની નાની પ્યાલીઓમાં જાંબુડી રંગનું કોઈ પ્રવાહી દેખાઈ રહ્યું હતું. હવે તકલીફની ખરી શરૂઆત થઈ, બાપલા.માંરી આજુબાજુ જે મહાનુભાવો બેઠા હતા તેમાં થી કોઈ એ પણ તે પ્યાલીનો સ્વીકાર નહોતો કર્યો. હું બેઘડી વિચારમાં પડી ગયો કે સાલું હું જો લઈશ તો પેલા મહાનુભાવોમાંરે વિશે એવો અભિપ્રાય બાંધશે કે આ શંખ અહીં ખાવા પીવા જ આવ્યો લાગે છે, અને બીજી બાજુ તે પીવાની ઈચ્છા પણ જોર પકડતી જતી હતી. બધી જ લાજ શરમ નેવે મૂકીની આપણે તો હાથ લંબાવીને એક પ્યાલી ઉઠાવી.\n\nઅને આ શું ? મેં જેવી પ્યાલી ઉઠાવી કે તરત જ મારી બાજુની ખુરશી ઉપર બેઠેલ મહાનુભાવ પેલા વેઇટરને બોલાવીને એક પ્યાલી ઉઠાવી. મને થોડી હાશ થઈ કે ચાલો મારી જેમ બીજો પણ એક પ્યાલી વાંછુક નીકળ્યો. કદાચ પેલા ભાઈ પણ રાહ જ જોતા હશે કે કોણ પહેલ કરે છે ! ખેર, પ્યાલીમાંના પ્રવાહીને ન્યાય અપાઈ ગયો. સ્ટેજ ઉપર એક પછી એક વ્યક્તિઓ આવીને થોડા શબ્દો બોલીને ઉતરી જતી હતી. હું આ બધું શ્રવણ કરી રહ્યો હતો, ત્યાં ફરી પાછો એક વેઈટર આવી ને મારી સમક્ષ ઉપસ્થિત થયો. આ વખતે તેની પ્લેટમાં પનીરની કોઈ વાનગીના દર્શન થયાં. હું ફરી પાછી માંરું જીજીવિષાને રોકવામાં અસફળ રહ્યો અને હળવેકથી ઉભી ત્રાંસી નજર કરીને મારી સમક્ષ જે પ્લેટ ઊંઘી પડી હતી તેને ચત્તી કરી. પેલા વેઇટરે તેમાં બે - ત્રણ ટુકડા પનીરના પીરસ્યા. હવે બીજાની શરમ રાખે એ બીજા. આ નિયમ મગજમાં અંકિત કરીને હું હળવે હળવે પનીરને ન્યાય આપવા લાગ્યો.\n\nપરંતુમાંરી દુવિધાનો અંત થતો જ નહોતો. ૧૦ - ૧૫ મિનિટ થઈ હશે ત્યાં ફરી પાછો એક દેવદૂત મારી સમક્ષ ઉપસ્થિત થયો. હવે આ વખતે તેની મોટી પ્લેટમાં કાચની ઢાંકણા વગરની મધ્યમ આકારની બરણી જેવી લગભગ ૭ - ૮ બોટલમાં શેરડીનો રસ હતો. માંર્યા ઠાર, આ તો મારું અતિ પ્રિય પીણું. હવેના લઉં તો જિંદગીનો મોટો વસવસો રહી જાય અને જો લઉં તો આજુબાજુ બિરાજમાન મહાનુભાવો નક્કી વિચારશે કે આ કોઈક દુષ્કાળ પીડિત લાગે છે. હું ઘડીક ભર પેલા દેવદૂત કે યમદૂત તરફ દયામણી નજરે જોઈ રહ્યો તો ઘડીક ભર આજુબાજુ નજર કરી. બહુ જ નબળી ક્ષણ હતી મારા માટે, પણ છેવટે તે નબળી ક્ષણનો ભોગ બનીને જ રહ્યો અને ધ્રુજતા હાથે પેલી કાચની નાની બરણી ઉઠાવીને ટેબલ ઉપર મૂકી. ભગવાન આવી પરિસ્થિતિમાંંથી કોઈને પસાર ના કરે એવો ભાવ મનમાં લાવતો લાવતો પેલો બરણીનો રસ ઝટપટ પી ગયો. કાળજે ટાઢક થઈ. મનમાં નક્કી કરી લીધું કે હવે જો કોઈ આવશે તો ત્યાંથી કાઢી મૂકીશ, પરંતુ સદનસીબે એવી કોઈ પરિસ્થિતિનું નિર્માણ થયું નહીં. \n\nભાષણો પૂરા થયા. સ્ટેજ ઉપર થી ઘોષણા થઈ કે હવે જમણને ન્યાય આપવાનો સમય થયો છે. હું પણમાંરી જગ્યાએથી એવી રીતે ઉભો થયો જેમ કે કોઈ ઈચ્છાજ ના હોય પરંતુ લોકલાજે જમવું પડશે એટલે જાઉં છું, બાકીના જમત. હું ધીરે ધીરે એક ખૂણા ઉપર ગોઠવેલા ટેબલો તરફ વળ્યો. વચ્ચે મોટું ગોળાકારમાં ટેબલ ગોઠવેલું હતું જેના ઉપર જાત જાતના કચુંબર, બાફેલા મગ અને બીજા ઘણા નહીં ઓળખાતાં કચુંબર સરસ રીતે ગોઠવેલા હતાં. હું તેમના ઉપર અછડતી નજર કરીને આગળ ધપ્યો. હવે આજકાલ એવી પ્રથા થઈ ગઈ છે કે આવા કોઈ પ્રસંગમાં એક છોડીને ૪ - ૫ જગ્યાએ આવા ખાવા પીવાના કાઉન્ટર હોય છે, એક જગ્યાએ દક્ષિણ ભારતીય વાનગી હોય તો બીજી જગ્યા એ પંજાબી વાનગીનું કાઉન્ટર, તો ક્યાંક વળી પાણી પૂરી અને ભેળનું કાઉન્ટર. આ બધામાં આપણે બાપડા ફસાઈ જઈએ. શું ખાવું અને શું નહીંની અવઢવમાં અડધી ભૂખ મરી જાય.\n\nખેર... થોડો આગળ ગયો તો એક કાઉન્ટર ઉપર જલેબી બનતી હતી અને ત્યાંજ ગરમાગરમ દૂધ પણ મળતું હતું. હવે આને કેમ કરીને છોડવું ? હું તો ઉભો રહી ગયો ત્યાં. હવે સામે છેડે જે ભાઈ ઉભા હતા તેમણે મારી તરફ નજર કરી. મને એમ કે સમજીને આપી દેશે, પરંતુ જાણે એ માંરી ચકાસણી કરતો હોય તેમ મને જોઈ રહ્યો. એટલે મારે પણ શરમ છોડવી પડી. સદાવ્રતમાં કોઈ ભિક્ષુક ખાવાનુંમાંગે તેમ મેં પણ દૂધ અને જલેબી તરફ આંગળી ચીંધી અને મોઢાંમાંંથી ઉવાચ \"આપોને\". મનોમન ઘણો ક્ષોભ અનુભવી રહ્યો હતો પરંતુ થાય શું ? દૂધ અને જલેબી આમ પણ મારી નબળાઈ છે. પેલા એ મને માટીની કુલડીમાં દૂધ અને બે જલેબીના ગૂંચળા આપ્યા. ઘણા વર્ષો પછી જલેબી ખાધી હોય તેમ હું તો તરત જ ગચ્કાવી ગયો. હું ફરી પાછો જેમ હતો તેમ ઉભો રહ્યો. પેલા એ મારી સામે એકદમ કરડાકી ભરી નજરે જોયું. પણ હું નફ્ફટની જેમ ત્યાંજ ઉભો રહ્યો. મેં મારી પ્લેટ સામે ધરી, એટલે પેલા એ દૂધના મોટા તપેલાંમાંંથી એક ડોયો ભરીને જાણે ખાતરી કરતો હોય એમ મારીમાટીની કુલડીના મોઢાં ઉપર રાખીને ઉભો રહ્યો. મેં નફ્ફટાઈ થી સંમતિ આપી કે \"નાખ નાખ.....લુચ્ચા, તારા ઘરનું નથી પીતો\" આવું હું મનોમન બરાડ્યો. પેલા એ ડોયો આંખો રેડ્યો મારી કુલડીમાં. હું તો પણ ત્યાંથી ખસ્યો નહીં. અને એક આશાભરી દૃષ્ટિ જલેબીના ગૂંચળાઓ તરફ નાખી અને સાંકેતિક ઈશારો કર્યો કે....\"હે યમદૂત...ઉભોના રહીશ. જલેબી પણ મુક મારી પ્લેટમાં\".\n\nહું ત્યાંજ ઉભો ઉભો દૂધ અને જલેબી આરોગવામાં મગ્ન થઈ ગયો. ચાલો....જલેબી અને દૂધનું પ્રકરણ તો પત્યું. હવે મુખ્ય જમણ બાકી હતું. એક ટેબલ ઉપર મોટી મોટી પ્લેટો મુકેલી હતી અને ત્યાં ચમચા, વાટકી, ટિસ્યુ પેપર.. બધું પડ્યું હતું. હવે તમે જોજો, જ્યારે પ્લેટ લીધા પછી વાટકી લેવાનો વારો આવે ત્યારે આપણે અચૂક આગળવાળા એ કેટલી વાટકી લીધી તે જોઈશું જ. બીજાની તો નથી ખબર, પરંતુ હું તો જોઈ જ લઉં.... રખેને એવી કોઈ વાનગી હોય જે વાટકીમાં જ લેવાતી હોય અને મેં દાળની એક વાટકી સિવાય બીજી વાટકી ના લીધી હોય તો પાછું બીજી વાટકી લેવા આવવું પડે, તેમ વિચારીને મેં બીજી વાટકીની સ્થાપના પણ મારી પ્લેટમાં કરી. આ બધો સરંજામ લઈને હું એક લાઈનમાં ઉભો રહ્યો. હવે આ એક બહુ વિચિત્ર પરિસ્થિતિ હોય છે. જેલમાં જેમ બધા કેદીઓ પોત પોતાની એલ્યુમિનિયમની પ્લેટ લઈને લાઇનમાં ઉભા હોય તેમ અહીં પણ બધા ઉભા હતા. માંરી આગળવાળા ભાઈ તેમની આગળવાળાને કહી રહ્યા હતા....\"ફલાણા ભાઈ, પનીરનાન લાગે છે. ખાજો, મજા આવશે અને દાલ મખની પણ છે. હું પહેલાંજ જોઈ ને ગયો હતો\". તેના પ્રત્યુત્તરમાં સૌથી આગળવાળા ભાઈ એ પોતાની વ્યથા વર્ણવી \"ઓહ...તો તો માંરે બીજી વાટકી લેવા જવું પડશે. હું તો એક જ લઈને આવ્યો છું. હવે ?\".માંરી આગળવાળા ભાઈ એકદમ વ્યથિત થઈ ગયા. જાણે એક વાટકી ઓછી લીધી તેમાં તો વસિયતમાંંથી નામ નીકળી ગયું હોય તેવું મોઢું થઈ ગયું. મને તો આ બધામાં કોઈ રસ નહોતો. મેં તો પહેલેથી જ બે વાટકી લીધી હતી. ધીરે ધીરે મારો વારો આવ્યો.\n\nદરેક વાનગીની આગળ તે વાનગીનું નામ લખેલું હતું. આપણને ખબર તો પડે કે આપણે શું આરોગી રહ્યા છીએ. હું પહેલી વાનગીના મોટા નકશીદાર તપેલાં સમક્ષ આવ્યો. ટેબલની બીજી બાજુએ ઉભેલો વેઈટરમાંરી સમક્ષ અતિ ઘૃણાસ્પદ નજરે જોવા લાગ્યો, અને મેં આ અનેક વાર અવલોકન કરેલું છે. પેલા વેઇટરે વાસણમાંંથી એક ચમચો ભરીને ઊંધિયા જેવું કંઇક હતું તેમાંરી પ્લેટમાં મનેકમને મૂક્યું. અને બાપુ, મૂક્યું તો કેવું મૂક્યું ? એક બટેટુ, બે પાપડી અને એક બાળ મુઠીયુ....લ્યો બોલો. હવે, આમા ખાવું શું ? એટલે મેં પણ તેની સામે દયામણી નજરે જોઈને હાથથી ઈશારો કર્યો કે હે અન્નદાતા....આ ભૂખ્યા મનુષ્ય ઉપર થોડી કૃપા વરસાવો. પેલાને મારા અંતરમનમાં ચાલતો વાર્તાલાપ ખબર પડી હોય તેમ ફરી પાછો ચમચો વાસણમાં નાખીને ગણીને બે રીંગણા મૂક્યાં. હું આગળ વધ્યો. એક મોટા તાસમાં માટીની કુલડીઓ હતી અને તેની ઉપર એલ્યુમિનિયમનો પાતળો કાગળ ઢાંકેલો હતો. મેં તે વાનગીની બાજુમાં મુકેલ નામની તકતી તરફ નજર કરી તો લખ્યું હતું \"મટકા બિરયાની\" મેં એક કુલડી ઉઠાવીને મારી પ્લેટમાં મુકી. થોડો આગળ ગયો એટલે પંજાબી શાક, દાળ ફ્રાય, ફરસાણ અને બીજી બધી વાનગીઓ હતી. બધું જ ખાવાની ઈચ્છાને રોકવામાં નિષ્ફળ રહ્યો હોઉં તેમ બધી વાનગીઓ પ્લેટમાં ભરી. જોયું તોમાંરી પ્લેટ છપ્પન ભોગના થાળ જેવી ભરાઈ ગઈ. મને પણ એ જોઈને થોડી શરમ તો આવી. બીજા પણ જોઈ રહ્યા કે આ ભાઈ છેલ્લા ૨ - ૩ દિવસ થી જમ્યા લાગતા નથી, પરંતુ હવે પ્લેટની સાઈઝ જો નાની હોય તો એમાંમાંરો શો વાંક ?\n\nમનમાં આવા વિચારને વહેતો મૂકીને હું એક જગ્યા એ આવીને ઉભો રહી ગયો અને સૌથી પહેલા કુલડીની \"મટકા બિરયાની\" ઉપર હાથ અજમાવ્યો. હવે થઈ બીજી તકલીફની શરૂઆત. મેં, હરખપદુડા એ કુલડી ઉપરનું આવરણ કાઢીને ચમચો કુલડીમાં ખોસ્યો. સમસ્યા એ થઈ કે કુલડીનું મોઢું ચમચા કરતાંનાનું હતું. ચમચો અંદર જતો જ નહોતો. હવે આને ખાવી કેવી રીતે ? મને ભાન થયું કે મેં જ્યાં થી પ્લેટ, વાટકી અને ચમચો લીધા હતા ત્યાં બીજા ચમચા પણ હતા, જે જુદા જુદા માંપના હતા. હું તો રઘવાયા ઢોરની માંફક પહોંચ્યો પાછો પહેલા ટેબલ ઉપર અને ઉપાડી એકનાની ચમચી. હૈયે ટાઢક વળી. થોડું ઘણું આમતેમ ખાઈને મને થયું કે હવે વારો જીરા રાઈસ અને દાળ મખનીનો. હું ફરી પાછો લાઇનમાં ઉભો. વારો આવ્યો અને મેં ભાત અને દાળ લીધા અને પરતમાંરી જગ્યા એ આવીને ઉભો રહી ગયો. \n\nઆખા પ્રકરણની મોટી સમસ્યા તો હવે ઊભી થઈ. દાળ ભાતને ન્યાય આપી રહ્યો હતો, અને થોડા જ પ્લેટમાં બાકી રહ્યા હતા. હું હતભાગી, તે પૂરું ખાવાની ઈચ્છામાં ચમચીને આમથી તેમ ફેરવીને દાળ ભાતનું મિશ્રણ ચમચીમાં ભરવાની કોશિશ કરી રહ્યો હતો. હવે તમે જોજો કે કોઈ પણ જગ્યા એ બુફેમાં પ્લેટ આપણી સ્ટીલની થાળી જેવીના હોય. પ્લેટની ધાર આડી હોય, તેને લીધે તકલીફ એ થઈ કે ચમચીમાં છેલ્લા વધેલા દાળ ભાત બેસવાનું નામ જ નહોતા લેતા. હું પણ મરણિયો થઈ ગયો હતો. ચમચી આમથી તેમ ફેરવી, પણ નાદાળ ભાત પણ જિદ્દી હતા. હવે ચમચી ફેરવવામાં થયું એવું કે પ્લેટ ઉપર ચમચી ઘસડાવાનો ટક...ટક...ટક....ટક....અવાજ આવવા લાગ્યો.\n\nમાંરી આજુબાજુવાળા મને જોઈ રહ્યા હતા. માંરાથી ચમચી પકડીને બીજા હાથથી દાળ ભાત પણ ચમચીમાં મૂકી શકાય એવી પરિસ્થિતિમાં નહોતો. છેવટે એક છેલ્લો પ્રયાસ કરીને વાતનો ફેંસલો લાવી દઉં એવા નિર્ધાર સાથે ચમચી જોરથી ફેરવી સત્યાનાશ......ભાત અને દાળના ૪ - ૫ દાણા સીધા મારા શર્ટ ઉપર આવીને બેસી ગયા. મેં તરત જ હાથમાંરીને ભાતના દાણા તો કાઢ્યા, પરંતુ દાળનો ડાઘો શર્ટ ઉપર અંકિત થઈ ગયો. ભોગ લાગ્યા. પારાવાર પસ્તાવો થયો કે અમુક દાણા માટે મેં મારા સરસ મઝાના શર્ટનો ભોગ લીધો. મેં જે જુલમ કર્યો દાળ ભાત ઉપર, તેનો બદલો લીધો હોય તેમ તેમની છાપ છોડી ગયા. અને ડાઘો પણ એવી જગ્યા એ પડ્યો કે હું તેને છુપાવી પણના શકું. કોઈની સામે જાઉં તો તેમનું પણ ધ્યાન ત્યાંજ દોરાઈ અને રખેને મારા વિશે એવી ધારણા બાંધી લે કે આટલી ઉંમરે પણ ખાતાં નથી આવડતું. ના બાપલા ના. આ વિચારે મને સતર્ક કરી દીધો. જલ્દીથી પ્લેટ મૂકવાની જગ્યા ઉપર આવીને પ્લેટ મૂકી અને હાથ ધોઈને સીધો પરબારા ક્લબની બહાર, બીજા કોઈ જોઈ જાય તે પહેલાં\n\nદાળ ભાત સાથેના સંગ્રામમાં હું આઈસ્ક્રીમ પણ ખાધા વગરનો રહ્યો. પણ અતિ લોભ તે ડાઘાનું મૂળ. આ નવો નિયમ અને કહેવતને ધ્યાનમાં રાખીને પહોંચી ગયો ઘરે.\n\n",
      "duration": "9 mins",
      "category": "Comedy"
    },
    {
      "id": 15,
      "title": "મયંકભાઈનું મંગળ મિશન",
      "story_name": "મયંકભાઈ ઘરમાં દાખલ થયા અને ડાઈનિંગ ટેબલ પાસેની ખુરશી ઉપર બેઠા. એમણે જોયું કે ટેબલ ઉપરની એક થાળીમાં ખમણ મૂકેલા હતાં. તેઓ બોલી ઊઠ્યા,\"વાહ રમા ! આજે તો તે મારી ફેવરિટ આઈટમ બનાવી છે.\"\n\nકિચનમાં કામ કરતા રમાબેને કહ્યું,\"ભલે, પણ પહેલા એ જણાવો કે ક્યાં ગયા હતાં ?\"\n\n \"સોસાયટીના દરવાજે હતો. દેવાન્ગ જોડે બેઠો'તો.\"જ્યારથી રિટાયર્ડ થયા છો ત્યારથી તમને મજા જ પડી ગઈ છે; ખરું ને !\"\n\n\"મજા તો પડે જ ને. પહેલાં તો સવાર થાય કે તરત જ જોબ પર જવા માટેની તૈયારી કરવી પડતી હતી. અને રાત્રે ઘેર આવું એટલે નાહીધોઈને જમી લેવાનુંં ને પછી સીધા પથારીભેગું થવાનુંં.\"\n\nમૂળ વાત પર આવવા માટે રમાબેને પૂછ્યું,\"શું કેતા'તા દેવાન્ગ ભાઈ ?\"\n\n\"તેણે એક સરસ સમાચાર જણાવ્યા. તને એ સમાચાર અંગે ખબર છે ?\"\n\n\"કયા સમાચાર ?\"\n\n\"અમેરિકાવાળાઓએ તાજેતરમાં જ મંગળ ઉપર રોવર મોકલ્યું છે.\"\n\n\"હા, ખબર છે. છાપામાં મને વાંચવા મળ્યું હતુંં.\"\n\n\"હું વિચારું છું કે જો ત્યાં પ્રવાસ કરવાનું શક્ય બને તો મજા પડી જાય ! સાચ્ચે જ. દર વર્ષે આપણે કોઈ ને કોઈ ઠેકાણે પ્રવાસ કરીએ જ છીએ ને….મંગળ ઉપર પણ લટાર મારતા આવીશું. મારી વાત બરોબર છે ને ?\"\n\n\"નથી બરોબર. આપણા માટે ત્યાં જવું લગભગ અશક્ય છે. આ તે કંઈ બદરીનાથ -કેદારનાથની જાત્રા થોડી છે કે સિટ બુક કરાવીને પહોંચી જવાય !\"\n\n\"તું જો તો ખરી રમા, હું કંઈક તો કરી બતાવીશ.\"\n\n\"ભલે. પહેલા થાળીમાંના ખમણ ચાખી જુઓ અને કહો કે કેવા લાગે છે !\"\n\nમયંક ભાઈએ એ પ્રમાણે કર્યું. એ પછી કહેવા લાગ્યા,\"સરસ ...ટેસ્ટી લાગે છે. બધી જ વસ્તુઓ માફકસરની છે.\"\n\nએ પછી રમાબેન મયંક ભાઈ પાસે બેઠા. જાણી લઈએ કે મયંકભાઈના મનમાં હજી પણ મંગળ ગ્રહ પર રોવર મોકલ્યાની વાત રમ્યા કરે છે. તેમણે પૂછયું,\"રમા, પેપરની થપ્પી ક્યાં મૂકી છે ?\"\n\n\"કપડાં મૂકીએ છીએ એ કબાટમાં\"\n\nમયંકભાઈ કબાટ તરફ ગયા. \n\n\"કહું છું આ પૃથ્વી ઉપર આટલી સરસ રીતે રહેવા મળે છે તો પછી મંગળ પર જવાની શી જરૂર છે ? \"\n\n\"મારે કે તારે; ત્યાં રહેવા ક્યાં જવું છે ! જો ત્યાં માનવજીવન શક્ય બને તો એટલિસ્ટ જાત્રા તો કરી શકાય ને !\"\n\nઆવું કહેતા મયંક ભાઈએ પેપરની થપ્પીમાંના પેપર વારાફરતી જોવા માંડ્યા. એવું કરતાં કરતાં કોઈ એક પેપર ઉપર એમની નજર સ્થિર થઈ. જે સમાચારની શોધમાં હતાં તે સમાચાર તેમને જડી ગયા. સમાચાર વાંચતા તેમને જાણવા મળ્યું કે મંગળ ઉપર મોકલવામાં આવેલું રોવર ત્યાં દસ વર્ષ રહેશે. ડૉ. સ્વાતિ મોહનના નામથી પણ તેઓ પરિચિત થયા. \n\n\"આ તો ઈન્ડિયન છે. સરસ. મંગળ પર જવાનો મારો મેળ પડી જશે !\"તેઓ મનોમન ગણગણવા લાગ્યા. રમા બેનને જાણે ખબર પડી ગઈ હોય એમ પૂછવા લાગ્યા, \"કેમ આટલા બધા ઉત્સાહિત થઈ ગયા ?\"\n\n\"રમા, સમાચાર વાંચતા જાણવાં મળ્યું કે રોવરના સફળતાપૂર્વકના લેન્ડીંગ પાછળ જો કોઈએ મહત્વની ભૂમિકા ભજવી હોય તો તે સ્વાતિ મોહન છે. અને મારા ઉત્સાહિત થવા પાછળનુંં કારણ એ છે કે તેઓ ઈન્ડિયન છે.\"\n\n \"સારી વાત કહેવાય. અલબત્ત અત્યારે તો ઊંઘી જાવ.\"\n\nએ પછી મયંકભાઈ પથારીમાં આડા પડ્યા. એકાદ કલાક થયો હશે ને એમને સપનુંં આવ્યું. તેઓ ટી.વી. સામે બેઠા હતાં. એમને ન્યૂઝ સંભળાય રહ્યા હતાં: મૂળ ભારતના પરંતુ અમેરિકામાં વસવાટ કરતા ડૉ. સ્વાતિ મોહન; આવતીકાલે હોટલ વિરામ ખાતે આવશે.\n\nલગભગ અડધા કલાક સુધી તેઓ સપનાની દુનિયામાં ખોવાયેલા રહ્યા. એ પછી જ્યારે તેમની આંખો ખૂલવા પામી ત્યારે તેમણે જોયું કે ટી.વી. તો બંધ હતુંં. રમાબેન સૂતા હતાં. તેમને ખલેલ ન પહોંચે એ રીતે તેમણે પથારીમાં લંબાવ્યુ. સમય પસાર થતો ગયો અને સવાર પડી. તેમણે આંખો ખોલી. બ્રશ કર્યું અને કિચનમાં આવ્યા. રમાબેન ચ્હા બનાવી રહ્યા હતાં. \n\n \"રમા, રાત્રે મને એક સપનુંં આવ્યું હતુંં. ટી.વી. પર સમાચાર હતાં કે ડૉ. સ્વાતિ મોહન આજે અમદાવાદ આવનાર છે.\"મયંકભાઈએ કહ્યું. \n\n\"મયંક, એ સપનુંં હતું. દિવસે જેવા વિચારોનું સેવન કરીએ, રાત્રે એવા સપના આવે ! અને સપનુંં સાચું પડ્યું હોવાની વાત; મેં આજ લગી સાંભળી નથી.\"\n\nપેપરવાળો આવી ગયો હશે કહેતા; મયંકભાઈ ઘરના મુખ્ય દરવાજે આવી પહોચ્યા. તેમણે જોયું કે ભોંયતળિયે પેપર પડેલું હતું. તેઓ પેપર હાથમાં લેતા વાંચવા લાગ્યા. તેમણે જોયું કે સપનામાં સાંભળવા મળેલી વાત સાચી હતી. પેપરના ત્રીજા પાને લખવામાં આવ્યું હતુંં: આજ રોજ બપોરના બાર વાગ્યે; હોટલ વિરામ ખાતે નાસાના સાયન્ટીસ્ટ સ્વાતિ મોહનનું આગમન. \n\n તેઓ પેપર લઈને રમાબેન પાસે પહોંચ્યા. એ પછી તેઓ કહેવા લાગ્યા,\"રમા, જોયું; મને રાત્રે જે સપનુંં આવ્યું હતુંં ને તે સાચું પડ્યું.\"એમણે રમાબેન સમક્ષ સમાચારનુંં વાંચન કર્યું. \n\n\"હું અગિયાર વાગ્યે રવાના થાઉં છું. જમવાનું વહેલું બનાવી દે જે.\"\n\nએ પછી રમાબેને જમવાનુંં બનાવવાની તૈયારી કરવા માંડી. \n\nરમાબહેનની વાત કરીએ તો કહેવું પડે કે એમને દરરોજ સમાચારપત્રો વાંચવાની ટેવ. બપોરના સમયે થોડો સમય વાંચન પાછલ ન ફાલવે તો તેમને ચેન ન પડે. \n\nખેર, એમણે વહેલાસર શાક અને રોટલી બનાવી દીધાં. એ પછી મયંક ભાઈને પોકાર પાડી. જમવાનુંં સમયસર તૈયાર થઈ ગયુ હોય તેઓ ખુશ જણાતા હતાં. રોટલીના ટુકડા સાથે સ્વાદિષ્ટ શાક જેવું મયંક ભાઈના મુખમાં ગયુ કે રમાબેન કહેવા લાગ્યા,\"માસ્ક પહેરવાનું ભૂલતા નહીંં. અને હા, એ પણ જાણી લેવા દો કે કઈ રીતે જવાના છો ! મોટરસાયકલ લઈને જશો ?\"\n\n\"હા\"\n\n\"ના લઈ જશો. બીઆરટીએસની બસમાં જજો.\"\n\n જાણી લઈએ કે બીઆરટીએસનું બસ સ્ટોપ ; રમાબેનના ઘેરથી પંદર મિનિટના અંતરે આવેલું હતું. મતલબ કે એમના ઘેરથી સ્ટોપ પર પહોંચતાં પંદર મિનિટ જેટલો સમય લાગે. \n\nમયંક ભાઈ; રમાબેનની સલાહનું પાલન કરતા રવાના થયા. \n\n \"વિરામવાલા બેસી જશો\" મયંકભાઈના કાને શબ્દો પડ્યા. બસમાં ચઢી ગયા બાદ તેઓ પોતાના ડ્રેસિંગ મામલે વિચારવા લાગ્યા. એમણે વ્હાઈટ રંગનું શર્ટ પહેર્યું હતુંં. અને નીચે સ્કાઈ બ્લૂ રંગનુંં પેન્ટ. કેટલા વાગ્યા છે એ જોવા માટે તેમણે ખિસ્સામાનો ફોન કાઢ્યો. તેમણે જોયું કે સાડા અગિયાર થવા આવ્યા હતાં. એ દરમિયાન એમને \"જય શ્રી કૃષ્ણ\"સંભળાયુ. \"કોણ બોલ્યું\" કહેતા મયંકભાઈએ આસપાસ નજર દોડાવી. પરિચિત ડ્રાઈવર આયનામાં જોતાં મલકી રહ્યા હતાં. \n\n\"જય શ્રી કૃષ્ણ\"\n\n\"મયંક ભાઈ ; ક્યાં ઉપાડ્યું ?\n\n\"વિરામ જવું છે...દલપતભાઈ.\"\n\n\"આજે કોઈ પ્રોગ્રામ- બોગ્રામ છે કે શું ?\"\n\n\"સ્વાતિજી આવે છે ને….\"\n\n\"પેલા જ બેન હશે…..મંગળ પર રોવર મોકલવાવાલા !\"દલપતભાઈ મનોમન વિચારવા લાગ્યા. એ પછી તેઓ કહેવા લાગ્યા,\"મંગળ પર રહેવાનું પોસિબલ બને તો સારુ. ત્યાં જવાની કેવી મજા આવે નહીં ? ! મયંક ભાઈ ,જો એ શક્ય બન્યું ને તો હું જ પહેલા ત્યાં પહોંચી જવાનો છુ. એ પછી તો અમારા સાયબને પણ કહી દઉ કે ઉપર બીઆરટીસપની બસુ દોડાવે !\"\n\n\"અરે વાહ ! જોરદાર વાત કરી તમે….દલપતભાઈ !\"\n\nખેર, થોડીવાર બાદ એમને જે સ્ટોપ કે સ્ટેન્ડ આગળ ઉતરવાનું હતુંં તે સ્ટોપ આવી ગયું. બસમાંથી ઊતર્યા બાદ તેઓ ચાલવા લાગ્યા. ચાલતા ચાલતા તેઓ હોટલ વિરામ ખાતે આવી પહોંચ્યા. અહીં એમને માણસોની ભીડ જોવા મળી. તેમણે જોયું કે આ ભીડમાં શહેરના કેટલાય અગ્રણીઓ અને મિડિયાકર્મીઓ હાજર હતાં. અલબત્ત સોશિયલ ડિસ્ટન્સનું ચુસ્તપણે પાલન કરાવડાવવામા આવી રહ્યું હતું. એમણે તરત જ પોતાનો માસ્ક વ્યવસ્થિત કર્યો. અને એ પછી આગળ વધ્યા. જાણી લઈએ કે સ્વાતિ મોહન આવી ગયા હતાં. થોડી ક્ષણોમા કાર્યક્રમ શરૂ થવાનો હતો. ભીડ મધ્યેથી પસાર થતા થતા તેઓ આગળ વધ્યા. અને સભાખંડમાં આવી પહોંચ્યા. ગણતરીની સેકંડોમાં કાર્યક્રમ આરંભાયો.\n\nજેવી ઔપચારિકતા પૂર્ણ થઈ કે ડૉ. સ્વાતિ મોહને પોતાનુંં વક્તવ્ય આરંભ્યું. મંગળની સપાટી ઉપર; રોવરનું લેન્ડીંગ સફળતાપૂર્વક કેવી રીતે થઈ શક્યું એની વાત એમણે મુદાસર માંડી. મયંક ભાઈએ આખા વક્તવ્યને શાંતિપૂર્વક સાંભળ્યુ. આમ આદમીથી માંડીને મિડિયાકર્મીઓના મનમાં અનેક સવાલો ઉદભવ્યા. સ્વાતિજીની જમણે-ડાબે અંગરક્ષકો તૈનાત હતાં. કોઈ એકદમ નજીક ન આવે એ માટે પેલા અંગરક્ષકો જાગૃત હતાં. તેમણે ધસી આવેલી ભીડને સંબોધતા કહ્યું,\"દરેકને પોતાના સવાલનો જવાબ મળશે. મહેરબાની કરીને શાંતિ જાળવો.\" એ પછી સહુ દો ગજ કી દૂરી રાખીને સવાલો પૂછવા લાગ્યા. \n\nસવાલ પૂછું કે ન પૂછું એ અંગે મયંકભાઈના મનમાં કશ્મકશ ચાલતી રહી. પૂરતી હિંમત એકઠી કર્યા બાદ તેમણે પૂછયું,\"હવે ફરી ક્યારે મંગળ પર જવાનુંં થશે ?\" તેમણે આવો સવાલ પૂછ્યો એ પૂર્વે પ્રિન્ટ અને ઈલેક્ટ્રોનિક મિડિયાના પ્રતિનિધિઓએ કેટલાક સવાલો પૂછી લીધા હતાં. મયંક ભાઈનો સવાલ સાંભળતા જ સ્વાતિજીને આશ્ચર્ય અનુભવાયું. જોકે એમણે શાંતિપૂર્વક; મયંક ભાઈના સવાલનો જવાબ આપતા કહ્યું,\"સર, તમારી ક્યાંક ભૂલ થાય છે ! અમે લોકો મંગળની સપાટી ઉપર નહોતા ગયા. અમે તો કેવળ રોવર મોકલ્યું હતુંં. આ રોવર ત્યાં દસ વર્ષ સુધી રહેશે અને માનવજીવન શક્ય છે કે કેમ તેની તપાસ કરશે.\"\n\nથોડી વાર બાદ તેમણે ઉમેર્યું, \"મારી સમેત મારી ટીમના સભ્યો અમેરિકા ખાતેથી તેનું કંટ્રોલિન્ગ કરીએ છીએ.\"\n\nસ્વાતિજીનો ખુલાસો સાંભળતાની સાથે જ મયંક ભાઈને આંખે અંધારા આવવા લાગ્યા. તેઓ ભોંય પર પડ્યા. સભાખંડમાં હાહાકાર મચી જવા પામ્યો. એવામાં એક માણસ પાણી લઈને આવ્યો. તેમને પાણી પીવડાવવામાં આવ્યું. જેવા તેઓ ભાનમાં આવ્યા કે એમણે સ્વાતિજીનો આભાર માન્યો. \n\nએ પછી તેઓ ઘેર આવવા માટે રવાના થયા. ઘેર આવતા સુધીમાં ચાર વાગી ગયા. ડૉરબેલ રણક્યો. રમાબેને દરવાજો ખોલ્યો. \n\nઘરમાં દાખલ થયા બાદ મયંક ભાઈ ડાયનિન્ગ ટેબલ પાસેની ખુરશીમાં બેઠા. \n\n\"શું થયું ?\" રમાબેન પૂછવા લાગ્યા. \n\n \"એ લોકો મંગળ પર નહોતા ગયા !\"\n\n \"શું વાત કરો છો તમે….પેપરમાં તો લખ્યું છે !\"\n\n\"મારી વાત તો સાંભળ. એ લોકોએ કેવલ રોવરને જ ત્યાં મોકલ્યું હતું. હવે ખ્યાલ આવ્યો ?\"\n\n\"અરે રે…...એવું !\"\n\n\"હા, એ લોકો તો નાસાની લેબમાં રહીને જ તેનુંં સંચાલન કરતા હતાં.\"\n\nમયંક ભાઈની ઉદાસી દૂર કરવા માટે રમાબને એક યુકિત અજમાવી. તેઓ કહેવા લાગ્યા, \"કશો વાંધો નહીં. હવે મંગળ પર જવાની વાત પડતી મૂકો. ચ્હા પીવાનો સમય થવા આવ્યો છે એટલે ચ્હા બનાવું. ચ્હા પીવો અને નાસ્તો કરો.\"\n\nચ્હા થઈ જતાં બંને જણ ચ્હા પીવા લાગ્યા. ચ્હા પીતાં પીતાં મયંક ભાઈએ પૂછ્યું,\"રમા, આજે સાંજે શું છે સ્પેશ્યલ આઈટમમાં ?\"\n\nરમાબેન ચ્હા પીતાં પીતાં મલકવા લાગ્યા. ",
      "duration": "7 mins",
      "category": "Comedy"
    },
    {
      "id": 16,
      "title": "જન્મદિવસની શુભેચ્છાઓ",
      "story_name": "વિકાસ આજે ઘણા ટેન્શનમાં હતો. કાલે ચોથો શનિવાર હોવાથી બેંકોમાં રજા હતી. હવે બેંકમાંથી પૈસા નહીં નીકળે તો તે વ્યાપારીઓ પાસેથી કાચોમાલ કેવી રીતે ખરીદી શકશે ? તેણે ઓરડામાં લાગેલા કેલેન્ડર તરફ નજર ફેંકી. ચોથા શનિવારે ૩૦ ઓકટોબર હતી ! મતલબ તેના પછીના દિવસે તરત ૧ તારીખ આવતી હતી. હવે કર્મચારીઓ પગાર માંગશે તે અલગ. વિકાસ લમણે હાથ મુકીને બેસી ગયો.\n\nઅચાનક તેના મગજમાં વીજળી ચમકી! કાલે ૩૦ ઓક્ટોમ્બર મતલબ તેનો જન્મદિવસ ! ઓહ! માય ગોડ આ તારીખને તે કેવી રીતે ભૂલી ગયો ? તેણે ઘડિયાળમાં જોયું રાતના સાડા અગિયાર વાગ્યા હતા. મતલબ દર વર્ષની જેમ તેના મિત્રો બરાબર ૧૨ના ટકોરે કેક લઈને આવશે. પછી આખા ઘરમાં ધાંધલધમાલ મચી જશે. જોકે આ વખતે મારા દોસ્તો પહેલા હું જ તેમને સરપ્રાઈઝ આપું તો ? હું સુઈ જવાનું નાટક કરું છું. મારા દોસ્તો જયારે મને ઉઠાડવા આવશે ત્યારે હું “ભોં.” કહેતો તેમને ડરાવી દઈશ. વિકાસના મનની અંદર છુપાયેલો બાળક જાગૃત થયો હતો. તે પહેરેલ કપડે ફટાફટ પથારીમાં સુઈ ગયો. આમપણ દોસ્તો આવે ત્યારે તેમની સામે નવા કપડા પહેરવું જરૂરી હતું. તેથી તેણે કપડા બદલવાનું ટાળ્યું હતું.\n\nવિકાસ વારંવાર ઘડિયાળ સામું જોઈ લેતો. બાર વાગવામાં હવે બસ દસ મિનિટની વાર હતી. તેના દોસ્તો બારના ટકોરે બારણામાંથી ધસી આવવાના હતા. વિકાસના મગજમાં નવું તુત આવ્યું. તે ઝડપથી પથારીમાંથી ઊભો થયો અને તકિયા ગોઠવી તેના પર કંબલ ઓઢાઢી દીધી. હવે તે પોતે દરવાજા પાછળ જઈને છુપાઈ ગયો. બાર વાગવામાં હવે બસ બે મિનિટની વાર હતી. વિકાસ ધબકતે હૈયે બારણા તરફ જોઈ રહ્યો. દોસ્તોને ઘબરાવવા માટે તેણે જડબેસલાક ચોકઠું ગોઠવી દીધું હતું.\n\nઆખરે તેની ઈંતેજારીનો અંત આવ્યો. ઘડિયાળમાં બારના ટકોરા વાગી રહ્યા. વિકાસ સતર્ક થઈને દોસ્તોની આવવાની રાહ જોવા લાગ્યો. તેની નજર ગિદ્ધની જેમ દરવાજા પર ચોંટેલી હતી. પરંતુ બારના ટકોરા પૂરા થવા આવ્યા છતાંયે બારણું ખુલ્યું નહીં. વિકાસને આ જોઈ નવાઈ લાગી. પરંતુ બીજી ક્ષણે તેણે વિચાર્યું કે કદાચ ટ્રાફિકને કારણે દોસ્તો કંઈક અટવાયા હશે.\n\nવિકાસ બારણા પાછળ છુપાઈને દોસ્તોના આવવાની રાહ જોવા લાગ્યો. પરંતુ બારને દસ થવા છતાંયે કોઈ આવ્યું નહીં. વિકાસ કંટાળીને સોફા પર આવીને બેઠો. તે બેચેન બની રહ્યો હતો. કદાચ તેના દોસ્તો આ વર્ષે તેનો જન્મ દિવસ ભૂલી તો ગયા નહીં હોય ને ? આમને આમ અડધો કલાક પસાર થઇ ગયો પરંતુ કોઈ ચકલુંયે ફરક્યું નહીં. વિકાસ પલંગ પરથી ઊઠી બારી પાસે જઈને ઊભો રહ્યો. તેની નજર પાર્કિગ લોટમાં મુકેલ કારો પર ફરી રહી. પરંતુ તેના અંગત દોસ્તોનું કોઈ વહાન ત્યાં ઊભુ નહોતું!\n\nરાતના એક વાગી ગયા છતાંયે જયારે કોઈ આવ્યું નહીં ત્યારે વિકાસ ઉદાસ થઇ ગયો. તેણે મનમાં વિચાર્યું કે, “દોસ્તોની એકબીજાની ઘરે જઈને બર્થ ડે વિશ કરવાની આદત વિસરાઈ ગઈ હશે. પોતે પણ ક્યાં આ ત્રણ વર્ષ દરમિયાન કોઈ મિત્રના ઘરે ગયો હતો ! એ તો સવારે જ એકલ દોકલ મિત્રો જઇને જે તે બર્થ ડે બોયને વિશ કરી આવતા. કદાચ તેના પણ મિત્રો સવારે મળવા આવશે.”\n\nકહેવાય છે ને કે આશા અમર છે. વિકાસ કાલે તેનો જન્મદિવસ ધામધૂમથી ઉજવાશે એ વિચારીને ખુશખુશાલ થઇ ગયો. દરવર્ષે તેના મિત્રો ઘરે આવી ધમકતા અને કેક કાપી તેના જન્મદિવસની ઉજવણી કરતા. કેક કાપ્યા બાદ એકબીજાના મોઢા પર ક્રીમ લગાવી સૌ આનંદ કરતા. જોકે કોરોનાની વૈશ્વિક મહામારીમાં આ ચીલો વિસરાઈ ગયો હતો. પરંતુ આનો મતલબ એ નહીં કે તેનો જન્મદિવસ સુનો જશે. તેના મિત્રો સવારે આવીને ધાંધલધમાલ કરી મુકેશે. કેક કપાશે... સ્પ્રેનો છંટકાવ થશે... ફુગ્ગા ફૂટશે... હેપ્પી બર્થ ડેનો કર્ણપ્રિય અવાજ સઘળે ગુંજી ઉઠશે... કેટલી મજા આવશે... આ સિવાય તેના પરિવારજનો તેના જન્મદિવસની ઉજવણી કરશે તે અલગ! દરવર્ષે તેના પરિવારજનો તેનો બર્થ ડે ધામધૂમથી ઉજવાતા. અને હા! કોરોનાની અસર આ ઉજવણી પર એકે વર્ષે પડી નહોતી. તેના પરિવારજનો નીચેની આખી રૂમને ફુગ્ગા અને રંગીન પટ્ટીઓથી સજાવતા. ત્યારબાદ તેની આંખો પર પટ્ટી બાંધીને એ ઓરડામાં લઇ જવાતો. પટ્ટી ખુલતા જ હેપ્પી બર્થ ડે ટુ યુ ના કર્ણપ્રિય સંગીત વચ્ચે સૌ તેને શુભેચ્છા આપતા. ત્યારબાદ પત્ની વિભાવરી દ્વારા બનાવેલી સુંદર મજાની કેક કપાતી. વિકાસ માતાપિતાના આશીર્વાદ લઈને જન્મદિવસનો શુભારંભ કરતો. ત્યારબાદ તેના પરિચિતો તેણે મળવા ઘરે આવતા ત્યારે કોઈને કોઈ ભેટ અચૂક લાવતા. વળી કાલે તો તેના શેતાન મિત્રો પણ આવી ધમકવાના છે. મતલબ કાલનો દિવસ મજાને ફક્ત મજાનો જ છે.\n\nજન્મદિવસની ઉજવણીની સુંદર કલ્પના કરતો વિકાસ સુઈ ગયો. પણ તેણે ઊંઘ ક્યાંથી આવે ? આવતીકાલનો વિચાર તેને ઊંઘવા દેતા નહોતા. બધા ઘરની કેવી સજાવટ કરશે ? બધા ભેટમાં શું લાવશે ? આ વર્ષે તેની પત્ની ક્યાં ફ્લ્વેવરનો કેક બનાવશે. અને સૌથી અગત્યની વાત એ કે તે બધાને પાર્ટી કરાવવા કઈ હોટેલમાં લઇ જશે? કંઈ નહીં શહેરની મધ્યમાં આવેલી હોટેલમાં અનલિમિટેડ ડીનરની સરસ મજાની ઓફર છે. તે બધાને ત્યાંજ જમવા લઇ જશે. અરે! કોઈ મને શું કામ રોકટોક કરે. જન્મદિવસના દિવસે હરકોઈ તેના મનનો રાજા હોય છે. બધું તેના મરજીથી ચાલતું હોય છે. આ દિવસે વડીલોના આશીર્વાદ લઇ વ્યક્તિ પ્રફુલ્લિત થઇ જતો હોય છે. પત્ની સરસ મજાની વાનગીઓ બનાવશે. મિત્રો કેક લઈને આવશે. આખો દા’ડો બસ મજા જ મજા. દર વર્ષે તેની માતા તેની આરતી ઓવાળી આશીર્વાદ આપતા. આ વખતે મા આરતી ઓવાળશે ત્યારે હું તેમને સુંદર મજાની સાડી આપીશ. આ તો સારું થયું કે દિવાળીને દિવસે ખરીદી કરવા ગયો હતો ત્યારે તે માતા માટે સાડી ખરીદી લાવ્યો હતો.\n\nઆમને આમ વિચાર કરતા વિકાસને ખબર જ ન પડી કે ક્યારે તેની આંખ લાગી ગઈ. સવારે અલાર્મ વાગતા વિકાસની આંખો ખુલી ગઈ. બધા તેની નીચેના હોલમાં ઈંતેજારી કરી રહ્યા હશે આ વિચારી વિકાસ ઝડપથી પથારીમાંથી ઊઠી ગયો. પોતાની રોજીંદી ક્રિયાઓ પતાવી તે સરસ મજાના નવા કપડા પહેરીને તૈયાર થઇ ગયો. હવે એક ઊંડો શ્વાસ લઇ તે નીચેના હોલમાં જવા તેણે પગ ઉપાડ્યા. જોકે સીડી ઉતરતી વખતે તેને ઘણું આશ્ચર્ય થયું. દરવર્ષની જેમ આ વર્ષે તેને કોઈ ચહલપહલ જણાઈ નહીં. વિકાસના મનમાં ધ્રાસકો થયો, “તેનો જન્મદિવસ બધાને યાદ છે કે પછી ભૂલી ગયા !’\n\nવિકાસે નીચે જઈને જોયું તો બધા પોતપોતાની મસ્તીમાં હતા. વિભાવરી કિચનમાં નાસ્તો બનાવી રહી હતી. બાળકો સ્કૂલે જવાની તૈયારી કરી રહ્યા હતા. તેની માતા પૂજામાં વ્યસ્ત હતા જયારે પિતા અખબારમાં ખોવાયેલા હતા. વિકાસને આવેલો જોઈ કોઈએ પ્રતિસાદ આપ્યો નહીં.\n\nવિકાસ ડાઈનિંગ ટેબલની ખુરશી સેરવી તેની પર બેસી ગયો. કોઈનું ધ્યાન તેના તરફ નથી આ જોઈ વિકાસે અકળાઈને ખોખરો ખાધો. પરંતુ બધા પોતાના કામ વ્યસ્ત હતા. વિકાસે બીજીવાર ખોંખારો ખાતા તેના પિતાજીએ અખબારમાંથી માથું ઊંચકીને કહ્યું, “બેટા, આજકાલના માહોલમાં ગળામાં ખારાશ હોવી સારી બાબત નથી. તું માસ્ક કેમ પહેરતો નથી ? ઘરમાં બાળકો છે તેમને કોઈ ચેપ લાગી જશે તો ? અને હા ટાઈમ મળે ત્યારે ડોક્ટરને બતાવી આવજે.”\n\nપિતાજી આમ બોલી પાછા અખબારમાં ખોવાઈ ગયા. વિકાસ આ સાંભળી નિરાશ થઇ ગયો. કોઈને તેની ઉજવણીનો અહેસાસ ન હતો. બધા પોતાની રોજીંદી દિનચર્યામાં મશગુલ હતા. કોઈને આજના ખાસ દિવસનો જરાયે અહેસાસ નહોતો.\n\nવિકાસને આવેલો જોઈ વિભાવરી બોલી, “અરે! તમે ક્યારે આવ્યા?”\n\nપત્નીની વાત સાંભળી વિકાસનું હૈયું આનંદથી ઉછળી પડ્યું, “હમણાં જ આવ્યો. તમે બધા કામમાં વ્યસ્ત હતા એટલે કશું બોલ્યો નહીં.”\n\n“ઠીક છે. નાસ્તો તૈયાર છે. બોલો લઇ આવું?”\n\nવિકાસને લાગુ પત્ની જરૂર કેક લઇ આવશે. કદાચ આજે તેના પરિવારજનો તેને સરપ્રાઈઝ આપવાના મિજાજમાં હોય.”\n\n“હા લઇ આવ.”\n\nવિભાવરી રસોડામાં દોડી ગઈ અને થોડીવારમાં નાસ્તો લઇ આવી. તેણે ગરમાગરમ કોફી અને નાસ્તાની ડીશ વિકાસ સામે મૂકી.\n\n“આ શું ?”\n\n“કેમ શું થયું?”\n\n“નાસ્તામાં ખાલી બટાકા પૌઆ?”\n\n“હા, તમને તો એ ભાવે છે ને?”\n\n“હા, પણ આજના દિવસે તો કશું અલગ બનાવવાનું હતું?”\n\n“કેમ આજના દિવસે શું ખાસ છે?”\n\n“મતલબ તને કશો ખ્યાલ નથી?”\n\nમાતાની પૂજા પૂરી થઇ હતી. તેઓએ આવીને કહ્યું, “શું થયું ? જે બનાવ્યું છે તે શાંતિથી ખાતા નથી આવડતું ?”\n\n“મા, તને તો ખબર જ હશે ને કે આજે શું છે?”\n\n“કેમ આજે શું છે ?”\n\nવિકાસ બરાબરનો ગીન્નાયો, “કમાલ છે તમે લોકો પણ. તમને ખરેખર કશું યાદ નથી.”\n\n“અરે ! પણ થયું શું ? આજના દિવસે એવું તો શું છે ?”\n\n“આજે મારો જન્મદિવસ છે.”\n\nઆખા ઓરડામાં સોપો પડી ગયો. પિતાજી અખબારમાંથી મોઢું કાઢી વિકાસને અવાચક નજરે જોઈ રહ્યા. બાળકો હાથમાંની બેગ પકડી જાણે સ્ટેચ્યુ થઇ ગયા.\n\n“શું કહ્યું?”\n\n“આજે મારો જન્મ દિવસ છે. મને નવાઈ લાગી રહી છે કે તમે મારો જન્મદિવસ કેવી રીતે ભૂલી ગયા. હું તમારા દરેકના જન્મદિવસની ઉજવણી કેટલી ધામધૂમથી કરું છું જયારે તમે... મને તો કહેતા શરમ આવે છે કે તમે મારા પરિવારજનો છો. હું જ પાગલ કાલ રાતની સપના જોઈ રહ્યો છું કે તમે બધા મારી ઉજવણીની તૈયારી કરી રહ્યા હશો. પરંતુ અહીં તો કોઈને મારો જન્મદિવસ જ યાદ નથી.”\n\n“મારી વાત સાંભળો.”\n\nવિકાસે ખુરશી પરથી ઊભા થતા કહ્યું, “મારે કશું સાંભળવું નથી. મારા જન્મદિવસ નિમિત્તે તમે જે ભેટ મને આપી છે તે પુરતી છે. હવે પછી તમારે મારો જન્મદિવસ ઉજવવાની કોઈ જરૂર નથી. અને મારી પાસેથી પણ કોઈ આશા ન રાખતા.”\n\nવિભાવરીએ શાંતિથી કહ્યું, “તમારું બોલવાનું પૂરું થઇ ગયું હોય તો મારી વાતને સાંભળશો?”\n\n“મારે કશું સાંભળવું નથી.”\n\n“તમારે સાંભળવું પડશે.”\n\n“બોલ, પણ યાદ રાખજે કે તારી સફાઈથી મને કોઈ ફરક પડવાનો નથી.”\n\n “અરે! મારા વ્હાલા પતિદેવ. તમારો જન્મદિવસ આજે નહીં પણ કાલે છે.”\n\n“મારો જન્મદિવસ આજે જ છે. આજે ચોથા શનિવારે ૩૦ ઓક્ટોમ્બર છે.”\n\n“તમને કોણે કહ્યું કે આજે ૩૦ ઓક્ટોમ્બર છે?”\n\n“મેં ખુદ ઉપરની રૂમમાં લાગેલ કેલેન્ડરમાં જોયું છે.”\n\nવિભાવરી ખીલખીલાટ હસતા બોલી, “અરે! એ ૨૦૨૧નું જુનું કેલેન્ડર છે. આ વર્ષે ૩૧ ઓક્ટોમ્બર રવિવારના દિવસે છે. મેં કાલે જ સાસુમાને કહ્યું હતું કે ચાલો સારું છે કે આ વખતે તેમનો જન્મદિવસ રવિવારના રજાના દિવસે આવે છે. આપણે નિરાંતે તેમના જન્મદિવસની ઉજવણી કરી શકશું.”\n\n“બેટા, અમે તો તારા જન્મદિવસ નિમિત્તે સરસ મજાની પીકનીકનું પણ આયોજન કર્યું છે. આ તો તારા માટે સરપ્રાઈઝ હતી પરંતુ તે જે ઉહાપોહ કર્યો એ માટે કહેવું પડ્યું.”\n\n“મતલબ આજે મારો જન્મદિવસ નથી.”\n\nબધા એકીસ્વરે બોલ્યા, “ના.”\n\n“ઓહ! તો બધી ગડબડ એ જુના કેલેન્ડરને લીધે થઇ.”\n\n“હા.”\n\n“પણ એ જુનું કેલેન્ડર ત્યાં લગાવ્યું કોણે?”\n\n“તમે! મેં તમને કેટલીવાર કહ્યું હતું કે કેલેન્ડર બદલો પરંતુ તમે જ મારી વાતને એમ કહીને ઉડાવી દેતા કે મોબાઈલના આ યુગમાં કેલેન્ડરનો કોણ ઉપયોગ કરે છે !”\n\n“ઓહ! એટલે જ કોઈએ મને સોશ્યલ મિડિયા પર પણ વિશ કર્યું નહીં. અને હું સમજ્યો કે...”\n\n“બધા મને ભૂલી ગયા.”\n\n  આખા ઓરડામાં હાસ્યનું મોજું ફરી વળ્યું. વિકાસે શરમથી માથું ઝુકાવીને કહ્યું, “મને માફ કરી દો. હું તમને ગમે તેવું બોલી ગયો.”\n\nવિભાવરીએ હસીને કહ્યું, “જાઓ માફ કિયા. અને હા એડવાન્સમાં હેપ્પી બર્થ ડે ટુ યુ.”\n\nઆખા ઓરડામાં હેપ્પી બર્થ ડેનું ગીત ગુંજી રહ્યું. વિકાસ અશ્રુભીની આંખે સાંભળી રહ્યો; પરિવારજનો દ્વારા તેને અપાઈ રહેલી જન્મદિવસની શુભેચ્છાઓ.\n\n",
      "duration": "8 mins",
      "category": "Comedy"
    },
    {
      "id": 17,
      "title": "ગુણપત્રકના ગોટાળા",
      "story_name": "  કોઈ વાંઢો પુરુષ રૂપાળી કુંવારી કન્યાની પાછળ ગાંડો થઈને તેને પામવા પ્રયત્ન કરે એટલા પ્રયત્નો કરવા છતાંય જ્યારે મને મારુ ગુણપત્રક ન મળ્યું ત્યારે મને ભર્તુહરિનું આ વિધાન યાદ આવી ગયું: 'प्रायो गच्छति यत्र भाग्यरहितस्तत्रैव यान्त्यापदः।'(ભાગ્યવિહીન માણસ જ્યાં જાય છે વિપત્તિઓ ત્યાં તેમની પાછળ જાય છે.) આ વિધાન માટે હું સુયોગ્ય ઉદાહરણ છું, જાણે ભર્તુહરિ મારા માટે જ આ લખીને ગયા હોય એવી પ્રતીતિ અનેક વખત મને થઈ છે. અમુક માણસો આજીવન દુઃખી થવા જ સર્જાય છે, એમાંનો હું એક છું. આવા માણસોને સારા માણસોના ઘડતર બાદ વધેલા માલમાંથી,એ માલ નાખી ન દેવો પડે એ માટે ઈશ્વર બનાવતો હશે એવી મારી પાકી ખાતરી છે.\n\n  આમ તો મારા જેવા 'મંદબુદ્ધિ' માણસને અમદાવાદ જેવા મોટા શહેરમાં ભણવા મોકલવો ન જોઈએ એ સત્ય જાણતા હોવા છતાં મને મારા પિતાજીએ મોકલ્યો. પ્રથમ સત્ર નિષ્ઠાપૂર્વક અભ્યાસ કર્યા બાદ(ના,તમે જે અભ્યાસ સમજ્યા એ નહીં-મેં અભ્યાસ અમદાવાદમાં મળતી ખાવાની વાનગીઓનો કરેલો-કોલેજમાં ભણવાતા વિષયોનો નહીં.) જ્યારે ગુણપત્રકની વાત આવી ત્યારે મારું નસીબ જોર અજમાવવા લાગ્યુ- મને હેરાન કરવા માટે. મેં શરૂઆતમાં બધાના સલાહ-સૂચનને ધ્યાનમાં રાખીને અંગ્રેજી મુખ્ય વિષય રાખેલો. કોઈ પ્રસૂતિગૃહમાં કોઈ સ્ત્રીને હું અંગ્રેજી ન રાખું તો બાળક ન જન્મવાની ના પાડતું હોય એવી પરિસ્થિતિમાં જે ઉગ્રતા હોય એવી ઉગ્રતાથી મારા વડીલો-શિક્ષકો-અન્ય સલાહકારગણ મને અંગ્રેજી રાખવા દબાણ કરતા હતાં. આથી મેં અંગ્રેજી રાખ્યું.\n\n  ગધેડાની ડોકે હીરો ન હોય એ કહેવત મુજબ મારું થયું મુજે ચણા ગધેડાને અંગ્રેજી રૂપી હીરો ના હોય આથી મને અંગ્રેજી કાવ્યોના અને અંગ્રેજી ને હું આવ્યો નહીં ગાંધીજીના સત્યાગ્રહ કરવામાં નવોઢાને પ્રથમ વખત બાજરાનો રોટલો તૈયાર કરવામાં કબજિયાતવાળા અને પેટ સાફ કરવા માટે જેટલી તકલીફ પડે એટલી તકલીફ વેઠીને અંગ્રેજીમાંથી ઈતિહાસ વિષય કરાવ્યો પરીક્ષા નજીક આવતી ગઈ અને મારા જેવા ટુટને હોય એમ પહેલા બે પાર્સલ લેવા આવ્યા તેવા ગયા પણ બીજા પેપરમાં ગોટાળો થયો.\n\n  મહાભારતના યુદ્ધમાં જય કે દુર્યોધન કુરુક્ષેત્રના મેદાનમાં પ્રવેશ કરતો હોય છે એવી અદાથી મેં પરીક્ષાખંડમાં પ્રવેશ કર્યો. છેલ્લા બે દિવસથી મને વિચાર આવ્યા કરતો હતો કે મારો મુખ્ય વિષય ઈતિહાસ છે છતાં આ બધા મુખ્ય અંગ્રેજી વિષય વાળાની વચ્ચે પરીક્ષા કેન્દ્ર મને કેમ આપ્યું હશે પણ 'વધારે વિચાર કરવાથી ક્યાંક રહ્યુંસહ્યું મગજ પણ ખવાઈ જશે તો ?' એવા ડરથી મેં વિચારવાનું તડકે મૂકેલું. પણ એ વાતનો ખુલાસો જ્યારે મારી નજર મારા પ્રવેશ પત્રક પર પડી ત્યારે થયો. આ પ્રવેશ પત્રકને પરીક્ષા કેન્દ્ર પર રહેલા સાહેબ સીબીઆઈ અધિકારી લાંચ રૂશ્વતના કેસમાં કોઈ કંપનીનો કોન્ટ્રેક્ટ વાંચે એવી રીતે વાંચી-ચકાસ્યા બાદ જ પ્રવેશ આપે છે. પણ મારી જ્યારે પ્રવેશ પત્ર પર નજર પડી ત્યારે પોતાનો પ્રભાવ જમાવવા મથતા, સ્ત્રીઓની વચ્ચે ઊભેલા પુરુષના કપડાં અચાનક ગાયબ થઈ જાય ને તે પુરુષને જેવો આઘાત લાગે તેવો જ આઘાત મને લાગ્યો.\n\n  મારા એ પ્રવેશ પત્રકમાં 'ઈતિહાસ'ની જગ્યાએ અંગ્રેજી લખેલું હતું ને મારા તો શરીરના તમામ અંગો જાણે ધરતી પર રેલાવા લાગ્યા. પણ પછી કો-ઓર્ડીનેટર મારા માટે દેવદૂત સાબિત થયા અને તેમણે યુનિવર્સિટીમાં તપાસ કરી તો ખબર પડી કે મારો મુખ્ય વિષય ઈતિહાસ જ છે પણ યુનિવર્સિટી દ્વારા ખોટું છપાઈ ગયેલ છે. જો હું કોઈ મોટો ઉદ્યોગપતિ હોત તો આખી ચેકબુક એ સાહેબ ને આપી દેત પણ બેંકના હજુ એવા ખરાબ હાલ થયા નથી. કોલેજમાંથી સહી સિક્કા કરાવીને આખીય પરીક્ષા આમ તો નિર્વિઘ્ને પાર પડી પણ એક વિઘ્ન બહુ જ આવતું હતું અને વિઘ્ન એવું હતું કે જેવું પ્રશ્ન પત્ર મારા હાથમાં આવતું કે મને બધા જ પ્રશ્નો અજાણ્યા લાગતા. મને મનમાં થતું કે યાર,આ બધા ઈતિહાસ પુરુષોને આવા બધા મોટા મોટા પરાક્રમો કરવાની શું જરૂર હતી ? સામાન્ય જીંદગી જીવવામાં એમનું શું બગડી જતું હતું ? પણ ખેર આપણું કંઈ એ માનવાના નહોતા. (અને આમેય આપણું કોણ માને છે ?) એવો ઉમદા વિચાર કરી પાસ થવાનું તો લખી જ નાખતો. આ રીતે પ્રથમ સત્રની પરીક્ષા પાર કરીને સમય આવી ગયો 'વિદાય વેળાનો'-ગુણપત્રક મેળવવાનો !\n\n  આ 'વિદાય વેળા' શબ્દ એટલા માટે કારણ કે પિતાજીએ કહેલું કે,\"તારે ડિસ્ટિંક્શન કે ફર્સ્ટ કલાસ તો આ ભવમાં આવવાના નથી તો સેકન્ડ ક્લાસ તો આવવો જ જોઈએ અને જો ન આવે તો આ ઘર ભૂલી જજે. \"હું તો હેબતાઈ ગયો ને \"ચોક્કસ ઘર ભૂલી જઈશ પણ સરનામું યાદ રાખીશ.' એવું મનમાં બોલ્યો. હવે ગુણપત્રક મેળવવા અમારી કોલેજના એક ખંધા માણસ પાસે પહોંચ્યો અને એ માણસને હું 'ચા કરતાં કીટલી ગરમ' કહું છું કારણ કે વિદ્યાર્થી સાથે એવું વર્તન કરે છે જાણે એને કોલેજનો કો-ઓર્ડીનેટર બનાવવામાં આવ્યો હોય. અનેક યોગ્ય મુરતિયા જોયા બાદ તેમાંથી પોતાની દીકરી માટે સુયોગ્ય વર કયો હશે એ વિચારતા કન્યાના પિતાને જેવી મૂંઝવણ થાય એવી મૂંઝવણમાંથી પસાર થયા બાદ મારા હાથમાં ગુણપત્રક આવ્યું અને એક શાંતિ થઈ કારણ કે એમાં લખ્યું હતું સેકન્ડ ક્લાસ.\n\n  આ સેકન્ડ ક્લાસ શબ્દ વાંચીને હું આશ્ચર્ય પામ્યો કારણકે મારા જેવા નાપાસ થવાવાળા માણસના ગુણપત્રકમાં આ શબ્દ શોભે જ નહીં એટલે થયું કે ચાલો,જરા નામ તપાસી લઉં. મારું જ છે ને ?નામ જોયું તો પ્રોફેસરોના દુર્ભાગ્યે મારું જ હતું પણ ત્યાં વિષય જોઈને પાછળના ભાગે કોઈને કૂતરું બટકું ભરે ને એ જેવો ઉછળે એવો જ હું ઉછળ્યો. ફરી પાછું 'ઈતિહાસ'ના સ્થાને 'અંગ્રેજી' ! ખરેખર ગુજરાતમાં અંગ્રેજીનો બહુ ત્રાસ છે. હવે શું કરવું એ ન સમજાતા હું મારા પ્રોફેસર પાસે ગયો. હું લઘુતાગ્રંથિને લીધે ઓછું બોલનાર માણસ એટલે અધ્યાપક શરૂઆતમાં તો મારી સામે નવાઈ અને ઠાવકાઈથી જોઈ રહ્યા અને પછી કંઈ પણ ન કરી શકવાની પોતાની વૃત્તિ જાહેર કરી.\n\n  હવે તો એક જ વિકલ્પ હતો- ગુજરાત યુનિવર્સીટીનું કાર્યાલય ! કોઈ બગીચાની ભૂલભૂલામણી કરતાયે અઘરી ભૂગોળ ધરાવતું કાર્યાલય અને બુદ્ધિની સૌથી વધુ અછત છે એવી મારી બુદ્ધિ-આ બંને વચ્ચે ગજગ્રાહ ન ચાલે એ માટે મેં મારા બે મિત્રો-અથવા તો મને સહન કરનાર વ્યક્તિ- ને સાથે લીધા. એક હાથીકાયમિત્ર અને એક ગરોળી જેવી કાયાવાળો મિત્ર - એમ બે પ્રાણી મિત્રો ને સાથે લઈ ગુજરાત યુનિવર્સિટીના પરિસરમાં મેં પ્રવેશ કર્યો. એક તો મારું મગજ ઓછું અને એ પણ પરીક્ષા વિભાગ શોધતા ખવાઈ ગયું આથી શોધવાની પ્રવૃત્તિનો ભાર એ હાથી-ગરોળીની જોડીને સોંપી દીધી અને એ બંનેએ પરીક્ષા વિભાગ શોધી કાઢ્યો. કોઈ લબરમૂછરિયો કોઈ સ્વપ્નસુંદરીની રાહ જોઈને બેઠો રહે એ રીતે અમે અડધી કલાક ત્યાં બેઠા. ત્યાં ખરેખર એક સ્વપ્નસુંદરી આવી અને અમે એની છેડતી કરી હોય એ રીતે અમારી સામે ડોળા ફાડવા લાગી. મને તો ડર લાગવા લાગ્યો કે ક્યાંક આ સ્વપ્નસુંદરીના ડોળા બહાર આવીને ટેબલ પર ન પડી જાય !\n\n  અમે ત્યાં જઈને રજૂઆત કરી ત્યારે તેણે કહ્યું કે,\"હું કેમ માની લઉં કે તમે ઈતિહાસ વિષયમાં જ ભણો છો ?\"પછી મેં \"માનવામાં તારા બાપાનું જાય છે શું ?\"એવું મનમાં કહ્યું અને હોઠથી \"તો આ વાત સાબિત કરવા માટે મારે શું કરવું પડશે ?\" કહ્યું. ત્યારબાદ તે સ્વપ્નસુંદરી કંઈક ગણગણી એ હું સમજ્યો નહીં પરંતુ હાથી અને ગરોળીની જોડી એ સમજી ગયેલા. કોલેજના પ્રિન્સિપાલ પાસેથી એ વિશેનો બાંહેધરી પત્ર લખાવવાનો હતો. અમારી કોલેજના આચાર્યાના દુર્ભાગ્યે હું એને 'જરા' અંગત રીતે ઓળખું એટલે કામ નિર્વિઘ્ને પાર પડ્યું પણ પેલી સ્વપ્નસુંદરીને રજુ કર્યું ત્યારે તેમણે ઊંડો નિસાસો નાખ્યો અને મહિના દિવસ પછી આવવાનું કહ્યું.\n\n કોઈ છૂટાછેડાના કેસમાં કોઈ છોકરો તારીખ પડે ત્યારે કોર્ટમાં જતો હોય તેવી રીતે મહિના દિવસ પછી, ઘરના લોકોના અનેક મહેણાં-ટોણાં સાંભળ્યા પછી હું એ સ્વપ્નસુંદરીના કાર્યાલયમાં આવેલા કક્ષમાં ગયો અને મને મારું ગુણપત્રક મળ્યું અને શાંતિ મારામાં ગરકાવ થઈ. પણ શાંતિ જેવી દુન્યવી ચીજ કોઈને મળી છે તે મને મળે ?\n\n  જેવું પ્રથમ સત્ર વીત્યું એવું જ બીજું સત્ર પણ વીત્યું -સિમિત શબ્દ પણ શરમાય એટલા સિમિત મિત્રો,અભણ જેવું શિક્ષણ અને નરી મૂર્ખતા ! ફરી પાછી બીજા સત્રની પરીક્ષા આવી ને ઉપર નો કિસ્સો યાદ આવતા જ કાચ જેવી દેખાતી લાદીમાં કાપેલા પગનો નખ-ના,ના પગનો કાપેલો નખ શોધતા હોઈએ એવી તીક્ષ્ણ દ્રષ્ટિથી મેં મારા પ્રવેશપત્રકનું પૃથક્કરણ કરવાનું નક્કી કરેલું. ત્યાં ખાસ મારા જેવા વિદ્યાર્થીઓને મદદ કરવા કોરોનાને લીધે લોકડાઉન આવ્યું અને સરકારની કૃપાથી 'મેરીટ બેઝ પ્રમોશન' મળ્યું અને ફરી પાછો સેકન્ડ ક્લાસ ! પણ હજુ એના ગુણપત્રકનો છબરડો તો બાકી હતો.\n\n  આમ તો મારામાં અનેક કુટેવોનો ભંડાર છે એવું મારા સંપર્કમાં આવનાર બધા એક મતે જાહેર કરે છે પરંતુ મારામાં એક કુટેવ થોડી વધારે પ્રબળ છે અને એ છે - પુસ્તક વાંચનની. આ કુટેવને લીધે મેં લોકડાઉન થયું એ પૂર્વે બે પુસ્તકો કોલેજના પુસ્તકાલયમાંથી વાંચવા લીધેલા. ખબર નહીં પણ કંઈક છબરડો થયો હશે કે કેમ એથી મારા ઠોઠને સરકારી હોસ્ટેલમાં મફત રહેવા-જમવા માટેનો પ્રવેશ મળી ગયો. આથી અચાનક લોકડાઉન આવતા એ પુસ્તકો આ સરકારી હોસ્ટેલ માં મુકેલા. પણ કોણ જાણે હોસ્ટેલમાં રાખેલા કોરોના દર્દીને એ પુસ્તકોમાં શું રસ પડ્યો તે આ પુસ્તકો ચોરી ગયો. હવે આ પુસ્તકો જ્યાં સુધી હું કોલેજમાં જમા ન કરવું ત્યાં સુધી કોલેજ મને મારું ગુણપત્રક આપશે નહીં અને પાછું એ પુસ્તકોનું પ્રકાશન એટલું જુનુ કે એની નવી આવૃત્તિ પણ પ્રાપ્ત થાય નહીં.\n\n  મારા વતનથી લગભગ ત્રણ ધક્કા ખાધા, વિનંતી કરી પણ છતાં કોઈ વાતે 'પુસ્તક જમા કરાવો અને ગુણપત્રક લઈ જાઓ' એ શરતમાંથી કોલેજ પ્રશાસન હટે જ નહીં. પછી એક દિવસ ઉગ્યો,આમ તો કાયમ દિવસો ઊગે જ છે પણ તે દિવસ જ જુદો જ હતો. મારી હાથી-ગરોળી ની જોડી સાથે, લડી લેવાના મિજાજ સાથે હું કોલેજ ગયો ત્યાં જઈને મારા મારા 'જરા' ઓળખીતા આચાર્યાને વાત કરી ત્યારે તેમણે મને પુસ્તક જમા કરાવ્યા વિના અથવા એક રૂપિયો પણ ચાર્જ લીધા વિના ગુણપત્રક અપાવ્યું. ના, એટલે મારા રૂઆબ વિશે ખોટી ગેરસમજ ન કરતા કે આચાર્યાની સજ્જનતા ન સમજતા પણ આ તો ચાર્જમાં અંકે રૂપિયા ૭ થતા હતાં એટલે મને માફ કર્યો.\n\n  યુદ્ધમાં વિજેતા થયેલો રાજા જે રીતે ઘરે પાછો ફરે,બ્યુટીપાર્લરમાં તૈયાર થયેલી સ્ત્રી લગ્નના સ્થળે પ્રવેશ કરે, કોઈ મારા જેવા મૂર્ખ ગ્રાહકને છેતરીને વેપારી પોતાની દુકાનેથી ઘરે પાછો ફરે ત્યારે જેવી અદાથી ઘરમાં પ્રવેશ કરે એવી જ અદાથી મેં પણ ગૃહ પ્રવેશ કર્યો. મારા પિતાએ મારા ગુણપત્રકને જોવાની દરકાર પણ ન કરી એ અલગ વાત છે. ફરી પાછી શાંતિ મારામાં ગરકાવ થતી જ હતી ત્યાં જ મારા એક મિત્રનો ફોન આવ્યો કે,\"ત્રીજા સત્રની પરીક્ષાની તારીખ આવી ગઈ છે.\" અહો, દુર્ભાગ્ય !",
      "duration": "7 mins",
      "category": "Comedy"
    },
    {
      "id": 18,
      "title": "મોર્નિંગ વોક",
      "story_name": "મિત્રો. લાંબા સમયના વિરામ લીધો આ વખતે આપ લોકોની સમક્ષ કોઈક રચના લઈ ને આવવામાં. અને થોડું જરૂરી પણ લાગ્યું કારણ કે કોઈક વાર વિરામ લીધા પછીની ગતિ વધુ તેજ હોય છે. .ખેર, મુદ્દા ઉપર આવું. આ વિરામ હજી થોડો વધુ લંબાત પરંતુ ઘટના એવી ઘટી કે પરત કલમ ને હાથમાં પકડવી જ પડી.\n\nઆમ તો હું મારા વ્યક્તિગત જીવનમાં વ્યાયામ કે રોજ સવારે ચાલવા નો કે દોડવા નો આગ્રહ જરૂર રાખું છું, પણ કોઈક વાર શું થાય કે મન ને પણ આળસ લેવાનો જન્મસિદ્ધ અધિકાર છે, તો ઊઠવામાં થોડું મોડું થાય તો ઉપરોક્ત પ્રક્રિયા ને પણ વિરામ આપી દઉં છું, પરંતુ આ વાત અમારા ધર્મપત્ની નથી સમઝતા. શું છે કે ઘડિયાળ નો એલાર્મ તો મૂક્યો જ હોય પરંતુ તે વાગે એટલે તરત જ બંધ કરી દેવાનો, એવું હું કોઈક વાર કરી લઉં. પણ જ્યારે પોતાનું ભાગ્ય જ તમારી સામે રણશિંગુ ફૂંકવા બેઠું હોય ત્યાં કોઈ શું કરે, બાપલા ? \n\nઆજે સવારે કંઈક આવું જ થયું. એલાર્મ એ તેની ફરજ રાબેતા મુજબ બજાવી અને સ્વાભાવિક છે જો એલાર્મ તેની ફરજ બજાવે તો મારે પણ મારી ફરજ બજાવી જોઈએ, એવું વિચારી ને આપણે તો પ્રેમ થી એલાર્મ બંધ કરી દીધો. આત્મસંતોષ ખાતર બારી નો પડદો સહેજ ખસાડી ને જોયું તો સોસાયટીના રસ્તા ભીના હતા. લાગતું હતું કે મોડી રાત્રે વરસાદ પડ્યો હશે. ચાલો. હરખનો માર્યો હું ફરી પાછો હજી મારી \"વ્યાસ\" પીઠ ઉપર ભગવાન વિષ્ણુ મુદ્રામા આવું તે પહેલાં જ. \"ઊભો થા...એલાર્મ મૂકવાના નાટક શું કરે છે ? અડધો કલાક તો અડધો કલાક, પણ ચાલવા તો તું જા જ\". સવારના પહોરમાં પત્ની રૂપી તોપમાંથી અગનગોળો છૂટ્યો. .મારા પાછલા લેખોમાં પણ હું જાહેર અને કબૂલ કરી જ ચૂક્યો છું કે હું (કહ્યાગરો કંથ નહીં) આજ્ઞાકારી પતિ છું, એટલે આ વિષય ઉપર વાચક મિત્રો એ મારી સાથે કોઈ વાદ વિવાદ કરવો નહીં. હું ફરી પાછો મગજ વગર ના માણસની જેમ પથારીમાં થી ઊભો થઈ ગયો. પણ ત્યાં જ મગજ ના એક ખૂણે ઘંટડી વાગી અને મને યાદ દેવડાવ્યું કે વરસાદ પડી ગયો છે અને રસ્તાઓ ભીના છે. મનમાં થોડી હિંમત નો સંચાર થયો અને હું કંઈક \"સામો\" જવાબ આપવા માટે સજ્જ થયો. \"અરે, હું તો ઉઠી જ ગયો હતો પણ જોયું તો ખબર પડી કે વરસાદ પડી ગયો છે અને રસ્તા ભીના છે, તેથી થયું કે આજે થોડો વિરામ લઈ લઉં\". મારી જાત ઉપર ઘણો ગર્વ થયો આટલું બોલવા બદલ અને હું કોઈક જીત મેળવેલા સૈનિક ની માફક છાતી પહોળી કરી ને ઉભો રહ્યો. પણ સામે દુશ્મન ની છાવણી પણ એમ હાર માને એવી નહોતી (દરેક ગોરધનો ની દુશ્મન છાવણી મજબૂત જ હોય છે. તે સર્વની જાણ ખાતર). ...\"રસ્તા ભીના છે તો શું થયું? તારે ક્યાં ઉઘાડા પગે જવું છે? બહાના ના કાઢીશ. અને આપણે ત્યાં પાણી કોઈ દિવસ ભરાતા નથી, એટલે તને વાંધો નહીં આવે. હવે વધારે લમણા ઝીંક કર્યા વગર ઉપડો\"..શ્રીમતીજી નો વટહુકમ બહાર પડ્યો. .મારી વિજય પતાકા થોડી જ ક્ષણોમાં જમીનદોસ્ત થઈ ગઈ. હવે ગયા સિવાય બીજો કોઈ છૂટકો જ નહોતો. જરૂરી વાઘાં પહેરી ને હું ડાઘુ જેવું મોઢું કરી ને નીકળી પડ્યો.\n\nરસ્તા સારા એવા ભીના હતા. એવું લાગતું હતું કે હજી બે ત્રણ કલાક પહેલાં જ વરસાદ પડ્યો હશે. તેમ છતાં રસ્તા ઉપર ચાલવાંછુક લોકોની અવરજવર હતી...મારી માફક જ બીજા ગોરધનો નીકળ્યા હશે તેવો સંતોષ માની ને હું આગળ નીકળ્યો. જો કે ચાલવામાં સ્ત્રીવર્ગ પણ હતો જ. કદાચ એ લોકો એટલા માટે નીકળ્યા હશે કે તેમનો ગોરધન ચાલવા ને બહાને ક્યાંક બાંકડે આસન જમાવીને તો નથી બેઠો ને. ખેર, મારે શું ? અમારો વિસ્તાર આમ તો ઘણો જ સારો અને ત્યાં ઉચ્ચ મધ્યમવર્ગીય પરિવારના ઘરો આવેલા છે. એટલે રસ્તા પણ મહદઅંશે સારા કહી શકાય એવા છે. રસ્તામાં અમુક રોજિંદા ચાલવાવાળા મળી ગયા. કેમ છો કેમ નહીં ની આપલે કરી ને હું પરેડમાં ચાલતો હોઉં તેમ ચાલી રહ્યો હતો. વાતાવરણમાં થોડી ઠંડક પણ હતી એટલે ચાલવામાં અનુકૂળતા હતી. બધા ચાલવા વાળા ગોરધન સ્પોર્ટ્સ જૂતા, જર્સી અને ટ્રેક પેન્ટમાં સજ્જ થઈ ને જાણે એક જ દિવસમાં ૧૦ કિલો વજન ઓછું કરવાનું હોય તેમ હાંફતા હાંફતા લગભગ દોડી જ રહ્યા હતા. સ્ત્રી વર્ગ પણ જાણે એક જ ભાવનાથી ચાલી રહ્યો હતો કે જેવા ચાલી ને ઘરે પહોંચશે તો ત્યાં કોઈ ફિલ્મ નો નિર્દેશક તેમની રાહ જોઈ \\ને જ ઊભો હશે. દરેક ના મનમા પોતે દીપિકા પાદુકોણથી પણ ચડિયાતી છે તેવા વિચારો (ભ્રમ) સાથે રસ્તા ઉપર ખાડા પાડતા પાડતા ચાલી રહ્યા હતા. હું આ બધું નિરીક્ષણ કરતો કરતો ચાલી રહ્યો હતો, અને ત્યાં જ અચાનક મારો પગ એક ખાબોચિયામા પડ્યો અને ત્યાં નાનો ખાડો પણ હતો અને મારું સંતુલન ના રહ્યું અને હું થયો ધબાય નમઃ રીતસર ગોઠણભેર પડ્યો ખાબોચિયામા. ટી શર્ટ આખું ભીનું અને કાદવ વાળા પાણીથી ભરાઈ ગયું. રસ્તે ચાલતા અમુક લોકો ઊભાં રહી ગયા. ઘણી જ ક્ષોભજનક સ્થિતિમાં મુકાઈ ગયો હું. મનોમન શ્રીમતીજી ને ધીરેથી ભાંડતો ભાંડતો ઊભા થવાની કોશિષ કરી રહ્યો હતો (મનમાં પણ ધીરે થી શ્રીમતીજી ને ભાંડવા પડે છે કારણ કે હું મનમાં પણ જે બોલું છું તે તેમને સંભળાઈ જાય છે, અને આવું અનેક વાર થયું છે). હું ઊભા થવાની નિષ્ફળ કોશિષ કરી જ રહ્યો હતો ત્યાં. \"લાવો, તમને મદદ કરું?\"...મારા કાનમાં જાણે કોઈ એ તાજા મધ ના ટીપાં નહીં પરંતુ મધ ના ડબ્લે ડબલા નાખ્યા હોય તેવો મીઠો ઉપરાંત મધુરો સ્વર મારા કાનને સ્પર્શી ગયો. હું ક્ષણવાર માટે મારો ક્ષોભ વીસરી ગયો અને આંખો ઊંચી કરી ને જોયું તો એક અતિ જાજરમાન અને ખરેખર સુંદર કહી શકાય તેવી મહિલા હાથ લંબાવી ને ઊભી હતી. મારા મુખ ઉપર અનાયાસ જ નિર્દોષ (નફ્ફટ) સ્મિત ઉભરી આવ્યું...હું મનોમન જે શ્રીમતીજી ને ભાંડતો હતો તે હવે બંધ કરી ને મને ચાલવા મોકલવાના તેમના નિર્ણય ને બિરદાવવા લાગ્યો. હું હજી ખાબોચિયામા જ બિરાજમાન હતો. અને સાચું કહું તો ઉઠવાની ઈચ્છા પણ નહોતી થતી. પેલી સ્વરૂપવાન મહિલા એ ફરી પાછું કાનમાં મધ રેડ્યું. \"વાગ્યું નથી ને ? લાવો તમને ઊભા કરું. \" મારે ઊભા થવાની કોઈ ઉતાવળ હતી જ નહીં...મારે માટે તો સમયચક્ર રોકાઈ ગયું હતું. .આજે અજાણે જ મારામાં \"જેઠાલાલ\" નો આત્મા પ્રવેશી ગયો હતો, અને સમક્ષ પણ \"બબીતા\" જેવી જ સ્વરૂપવાન મહિલા મદદનો હાથ લઈ ને ઊભી હતી. તે મહિલા ના મારે જવાબ તો આપવો જોઈએ તેવું વિચારી ને હું બોલવા માટે મથ્યો, પરંતુ જીભ પણ બેવફાઈ ઉપર ઉતરી આવી. મોઢાં ની અંદર જ જીભ તરફડીયા મારી ને બેસી ગઈ પણ શબ્દો નીકળવાનું નામ જ નહોતા લેતા. ખૂબ મથામણ પછી શબ્દો ગોઠવાયા અને માંડ માંડ નીકળ્યા. .\"ઓહ. નો નો... થેંકસ... આઈ એમ ફાઈન. સો સ્વીટ ઓફ યુ\" નર્યો બફાટ થયો...\"કાઈન્ડ\" ની જગ્યા એ \"સ્વીટ\" નીકળી ગયું. સાલું, જે મગજમાં હોય તે જીભ ઉપર આવે જ. .અને પાછું મને તે મહિલા એ ગુજરાતી ભાષામા પૂછ્યું હતું અને હું દોઢ ડાહ્યા ની જેમ અંગ્રેજી છાંટવા લાગી ગયો. પેલી મહિલા ને મારા અંગ્રેજીથી સંતોષ નહીં થયો હોય તેવું લાગ્યું. \"અરે. કઈં વાંધો નહીં. .લાવો હાથ તમારો. કદાચ તમને ઊભા થવામા તકલીફ પડશે, હું તમને ઊભા થવામા મદદ કરું\"...મહિલા મધ ના ગેલન ઉપર ગેલન ઠાલવી રહી હતી. (જો કાન ને પણ મધુપ્રમેહ નો રોગ લાગુ પડતો હોય તો હું કદાચ તેનો પહેલો દર્દી હોઈશ) કોણ કહે છે કે દુનિયામા પરોપકારી મનુષ્યો નથી રહ્યા ? મારી સમક્ષ જ એક પરોપકાર નું ગોડાઉન ઊભું હતું. પેલી મહિલા ના અતિ આગ્રહ ને વશ (વશીભૂત) થઈ ને મારો હાથ તે મહિલા ને આપ્યો અને ક્યારે પણ ઊભું ના થવું હોય તેવી રીતે ઊભો થયો. હજી તો હું ભાનમા નહોતો આવ્યો. . એ મહિલા નો હૃદયપૂર્વક આભાર વ્યક્ત કરી ને તેમનું શુભનામ પૂછીશ તેવો વિચાર આવ્યો જ હતો ત્યાં આ હું શું જોઈ રહ્યો છું ? (લેખ ની શરૂઆતમા જ મેં જેમ જણાવ્યું તેમ મારું ભાગ્ય જ જ્યારે મારી ખુદ ની સમક્ષ રણશિંગુ ફૂંકી ને બેઠું હોય ત્યાં કોઈ શું કરે?). \"શું થયું? કેવી રીતે પડ્યો?\". .અવાજ કંઈક જાણીતો લાગ્યો. .રોજ સાંભળતો હોઉં એવું લાગ્યું. .કાનમા ભેગું થયેલું મધ નું પળવારમાં બાષ્પીભવન થઈ ગયું. એ જે અવાજ જાણીતો લાગતો હતો તે મારા શ્રીમતીજી નો હતો. .સૈનિકો જીતની ખુશી મનાવી રહ્યા હોય અને ત્યાંજ અચાનક દુશ્મન બંદૂક લઈ ને તમારી સમક્ષ ઊભો થઈ જાય અને તમારી શું હાલત થાય. ઠીક તેવી જ હાલત મારી થઈ. મને મારી આંખ ઉપર વિશ્વાસ ના બેઠો...ડોળા ચકળવકળ થવા લાગ્યા. આંખની કીકીઓ ગોળ ગોળ ફરવા લાગી (સમજો ને કે હું જ ગોળ ગોળ ફરવા લાગ્યો) મુખ ઉપર પરાણે હાસ્ય લાવવાનો નિરર્થક પ્રયાસ આદર્યો...એવું થયું કે ખાબોચિયામાં ફરી પાછો ગરી જાઉં. પણ પરિસ્થિતિ (સમસ્યા) નો સામનો તો કરવો જ રહ્યો. મોઢાંમાં ના શબ્દો પણ બીક ના માર્યા ભાગી ગયા. મારું મોઢું શબ્દોવિહોણુ થઈ ગયું. આખી બારાખડી ભૂલી ગયો. યેનકેન પ્રકારે ગાય વાગોળે એમ મોઢાં ને હલાવતાં હલાવતાં શબ્દો ભેગા કર્યા...\"અરે...તું કેમ અહીં ?\". સત્યાનાશ. સવાલ નીકળ્યો તો નીકળ્યો પણ કેવો ખોટો નીકળ્યો. આ સવાલ તો મારે મનમા પૂછવાનો હતો તેને બદલે મોઢાંમા આવી ગયો. એકદમ વેધક નજરથી મારા શ્રીમતીજી એ પહેલાં તે મહિલા સમક્ષ જોયું અને પછી મારી સામે જોઈ ને \"કેમ. મારે અહીં નહોતું આવવાનું ? બહુ નબળાઈ આવી ગઈ છે ને કઈં ? જ્યાં ને ત્યાં પડી જાય છે ?\" એક સાથે ૧૦૦ મિગ - ૨૧ યુદ્ધ વિમાનમાંથી બોમ્બ વર્ષા થઈ અને આ બધા બોમ્બ મારા ઉપર જ પડ્યા. કામચલાઉ અંધાપો આવી ગયો મને...એક ઈંચ દૂર નું દેખાવાનું બંધ થઈ ગયું...મગજ બહેર મારી ગયું...૫૦ વર્ષ નો હું અચાનક ૫ વર્ષ ના અણસમજુ બાળક જેવો થઈ ગયો...પરીકથા અચાનક યુદ્ધકથામા પરિવર્તિત થઈ ગઈ. \"ના રે ના. આ તો ખાલી પડી ગયો. ખબર જ ના પડી કેવી રીતે પડી ગયો ? પણ સારું છે હવે. વાગ્યું નથી. .આ ભાઈ ઊભા રહી ગયા અને મદદ કરી\"...મહામહેનતે શબ્દો મોઢાંમાંથી ફંગોળાયા અને એમાં પણ ભયંકર ગરબડ. \"આ ભાઈ નથી...બેન છે\"...શ્રીમતીજીનો પોઈન્ટ બ્લેન્ક વાર. વીંધાઈ ગયો હું. વિચાર કરો કેવો ખોફ હશે મારા શ્રીમતીજી નો. .સ્ત્રી અને પુરુષ નો તફાવત પણ ભૂલી ગયો. .બાકી રહી ગયું હતું તે મારા શ્રીમતીજી એ આભારવિધિ પૂર્ણ કરી પેલી સ્વરૂપવાન મહિલા સાથે અને મને રીતસરનો ઢસડી ને ઘરે લઈ આવ્યા.\n\nહું મારા પોતાના જ ઘરમા ગભરાટનો માર્યો પ્રવેશ્યો. ખબર નહીં શું થશે શું નહીંની અટકળો કરતો કરતો કોઈ અજાણ્યો આગંતુક કોઈ ના ઘરમાં પ્રવેશે તેમ પ્રવેશ્યો. \"આંખ છે કે બટન ટાંક્યા છે ? ખાડો કે ખાબોચિયું દેખાતું નથી ? તમને તો મઝા પડી ગઈ હશે, નહીં ? આવું હોય તો તો રોજ પડું, એવું થતું હતું ને તને ?\" શ્રીમતીજી ના ઉપરોક્ત પૂછાયેલા પ્રશ્નો બધા જ ફરજીયાત હોવા છતાં કોઈ ઠોઠ વિદ્યાર્થી તેની ઉત્તરવહી કોરી કાટ મૂકી ને આવે તેવી મારી હાલત થઈ ગઈ. આવી વિલક્ષણ પરિસ્થિતિમાં મૌન એજ યોગ્ય ઈલાજ છે તેમ માની ને હું મોઢું સિવી ને બેસી રહ્યો. .પરંતુ હજી તો બાકી હતું. \"હવે આ કપડાં મ્યુઝિયમમાં મૂકવાના છે કે પછી ધોવાના છે ? જો ધોવાના હોય તો બહાર વરંડામાં જા અને ડોલમાં સાબુ નો પાવડર નાંખી ને ધોઈ નાંખ. તારા આવા નખરા ના ઢસરડા હું નથી કરવાની\"..શ્રીમતીજી એ આખરી વાર કર્યો છે તેવું મને પાછલા અનુભવ ઉપરથી લાગ્યું અને હું પણ જાણે કોઈ અધમ કૃત્ય કરી ને આવ્યો હોઉં તેમ બહાર વરંડામાં તે થોડી જ ચાલેલી પરીકથાની સાક્ષી સમા કપડાં ધોવા બેસી ગયો.\n\nઉપરોક્ત લેખમાં શક્ય એટલી બધી જ આપવીતી વર્ણવી છે, તેથી લાગતા વળગતાઓ એ મને ફોન કરી ને વધુ તકલીફ પહોંચાડવી નહીં.\n\n",
      "duration": "8 mins",
      "category": "Comedy"
    },
    {
      "id": 19,
      "title": "તમે પાતળા કેમ છો ?",
      "story_name": "એક મિત્રના રિસેપ્શનમાં જવાનું થયું. નવપરિણીત દંપતીને અભિનંદન આપી, અલ્પાહારને ન્યાય આપી રહ્યો હતો ત્યાં અચાનક કોઈનો જોરદાર ધબ્બો પીઠ પર પડ્યો ! ને સાથે જ, ‘કેમ પંડિત !’ નો કર્કશ અવાજ કાને અથડાયો. પીઠ પાછળ થયેલા આ અચાનક આક્રમણના ફળ સ્વરૂપે હાથમાંના અલ્પાહારની ડીશે પૃથ્વી પ્રતિ પ્રયાણ કર્યું. જમીનદોસ્ત થયેલ વાનગીઓ તરફ શોકાતુર દ્રષ્ટી નાંખી મેં સન્મુખ થયેલી સ્થૂલકાય વ્યક્તિ પર પ્રશ્નાર્થ નજર ઠેરવી.\n\n‘. ...??’\n\n‘ઘણા વખતે મળ્યા આપણે, અલ્યા ! ક્યાં ખોવાઈ ગયો હતો ?’ મારા હાથને પોતાના પાવડા જેવડા અને જેવા પહોળા, ખરબચડા બે પંજાની પકડમાં લઈ જોરથી હલાવતાં પૂછ્યું, ‘આમ બાઘાની જેમ શું જુએ છે ? ઓળખાણ ન પડી ?’\n\nપુરા એક સો એક રૂપિયાના ચાંલ્લાના બદલામાં મળેલ અલ્પાહારને ધૂળમાં મેળવનાર આ મિત્ર પર આવતા રોષને અટકાવી, મોં પર કૃત્રિમ સ્મિત રેલાવી, આ ભીમકાય મહાશય કઈ (અ)શુભ ઘડીએ મારા મિત્ર બન્યા હશે, એનો તાગ મેળવવા મગજમાં અરજંટ મેસેજ મોકલવા લાગ્યો. સાથોસાથ મારો હાથ ખભાથી ખડી જાય તે પહેલાં તેની લોખંડી પકડમાંથી છોડાવ્યો.\n\n‘બે વર્ષમાં તો તું ખૂબ ઊતરી ગયો, યાર !’ એમણે બોલવાનું ચાલુ જ રાખ્યું, ‘શું માંદો હતો ?’\n\n‘ના રે ! આઇ એમ ઓલરાઇટ !’ મેં જવાબ આપ્યો. ’બોલ, ક્યાં છે હમણાં ? નર્મદા યોજનામાં જ કે બીજે ?’ મેં વાત ફેરવી.\n\nએ મિત્ર સાથે થોડી આડી અવળી વાતો કરી છૂટો પડ્યો. પણ મારા પાતળા શરીર માટે ચિંતા પ્રગટ કરનાર એ પહેલી વ્યક્તિ ન હતી. વર્ષોથી મારી “ચાર ફૂટ, ચોવીસ ઇંચ”ની ઊંચાઈ કે “ચોસઠમાં ચાર કમ” કિલોગ્રામ વજનમાં કશો જ ફરક નથી પડ્યો. અને છતાં વિવિધ સ્થળે અને સમયે વિધ-વિધ લોકોએ મારા પાતળા શરીર માટે ચિંતા દર્શાવી છે ! હું પાતળો હોઉં તેમાં લોકોએ શા માટે પાતળા થવું જોઇએ ?\n\nએક હિતચિંતક વડીલ મિત્રએ તો મારા પાતળાપણાનું રહસ્ય પણ શોધી કાઢ્યું હતું ! ‘અલ્યા પંડિત ! કેમ આજકાલ દેખાતો નથી ?’ રસ્તામાં મને અટકાવી પૂછ્યું.\n\n‘હું દેખાતો નથી ? તમને ? જરૂર તમને આંખે મોતિયો આવ્યો હશે !’ મેં ટોળમાં કહ્યું.\n\n'હેં ? મોતિયો ? શું બકે છે ?'\n\n‘હા હા. ઘણીવાર નાની ઉંમરમાં આંખે મોતિયો આવવાના દાખલા બન્યા છે ! તમારે સત્વરે કોઈ આંખના સારા દાક્તરની સલાહ લેવી જોઇએ. કહે છે કે ડૉ. વાંઢા બહુ હોશિયાર છે.’ મેં ગંભીરતાનો ડોળ કરતાં કહ્યું.\n\n‘હો... ...હો ! એમ વાત ઉડાવી ન નાખ, બચ્ચુ ! બીમાર તો નો’તો ને ? આ શરીર કેમ સાવ નખાય ગયું છે ?’\n\n‘ના, ના. કશું જ નથી થયું મને. આ તો હમણાં કામ જરા વધારે રહે છે એથી.. .. ‘\n\n‘હા, હા. એ તો હું જાણું ને તારું કામ શું હોય તે ! કોઈ છોકરીના પ્રેમમાં પડ્યો લાગે છે ! તમે આજકાલના જુવાનડા વ્યર્થ લાગણીવેડામાં લોહીનું પાણી કરો એવા છો !’\n\n‘હું એવા વેવલાવેડા કરું એમ તમને લાગે છે ?’ મેં વિરોધ કર્યો.\n\n‘ના, પણ તું જો ખરેખર સીરીયસ હોઉં તો બોલી દે જે. આમ તો હું ફોરવર્ડ છું. કોઈ ફટાકડી પટાવી હોય તો કહે જે. તારો બેડો પાર કરી દઈશ ! શરમમાં ન રહેતો ! એ ફ્રેંડ ઈન નીડ ઇઝ ફ્રેંડ ઈંડીડ ! શું સમજ્યો ?’\n\nએક કલાકની મથામણ અને એક કપ ચાયના ભોગે એમને સમજાવ્યું કે હું પ્રેમમાં નથી પડ્યો.\n\n‘તો પછી પ્રેમમાં પડ !’ એમણે ધડાકો કર્યો. ‘કદાચ તારું શરીર એથી વળે પણ ખરું !’ કહી છુટા પડ્યા.\n\nશું દુનિયા છે ! કોઈ વાતે સંતોષ નહિ ! ભારે શરીરવાળા પાતળા થવા માટે પ્રયત્નો કરે અને પાતળા શરીરવાળા જાડા થવા માટે ! એમાં મારા જેવો સંતોષી જીવ “જૈસે થે” જીવન ગાળવાનો પ્રયત્ન કરતો હોય તો તેને સલાહ સૂચનો મળ્યા જ કરે ! અલબત્ત, હું પાતળાપણાના પ્રેમમાં છું એમ નથી. પાતળા શરીરને કારણે મારે અનેક મશ્કરીના ભોગ પણ બનવું પડ્યું છે. યુનિવર્સિટી યુનિયનની ચૂંટણીમાં વી.પી. તરીકે અમારી કોલેજનો ઉમેદવાર ચૂંટાયો હતો. વણલખ્યા નિયમ મુજબ, વિજયી ઉમેદવારને ઊંચકી લઈ અમે સરઘસાકારે કેમ્પસમાં ફેરવવા લઈ ચાલ્યા. પરંતુ, વિજયના જોમ કરતાં હીપોપોટેમસના ભાઇ જેવા ઠક્કરનું વજન વધારે પડતું નીકળ્યું ! ઠક્કરને તુરત જ નીચે ઉતારી દીધો. હવે ?\n\n‘ઠક્કરને બદલે પંડિતને ઊંચકીશું ?’ કોઈના ફળદ્રુપ ભેજામાંથી કીમિયો ઊગી આવ્યો. તે આમે ય ઠક્કરનો પાકો મિત્ર છે અને વળી વજનમાં હલકો !’ સહુએ એકી અવાજે આ વિચાર વધાવી લીધો. મારો અભિપ્રાય તો શેના પૂછે જ ? મારા વડે જરા પણ પ્રતિકાર થાય તે પહેલાં તો હું ‘એરબોર્ન ’ થઈ ગયો ! મારા એક હાથમાં ઠક્કરનું પોસ્ટર કોઇએ પકડાવી દીધું અને ઠક્કરના નામનો વિજયનાદ કરતા અમે આગળ ધપ્યા. ગુલાલથી ગૂંગળાતો, ધૂળથી ધૂંધવાતો, એકથી બીજા ખભા પર બાસ્કેટબોલની માફક ઊછળતો, કૂદતો, અથડાતો, કૂટાતો, અટવાતો, ટિપાતો સારા ય કેમ્પસમાં ફર્યો. જ્યારે ઠક્કર મહાશય હાથીની જેમ ડોલતા ડોલતા હાર પહેરીને સહુનું અભિવાદન ઝીલતા આગળ ચાલતા હતા !\n\nતમને કદાચ મારી ઈર્ષા થતી હશે કે વિના ચૂંટાયે ખ્યાતિ મળી ખરું ! પણ સાહેબ, રૂમ પર જઈને પલંગ પર જે પડતું મૂક્યું છે! શરીરનું અંગેઅંગ 'ઠક્કર ઝિંદાબાદ' ના પોકાર પાડતું હતું. બે દિવસમાં પોણો ડઝન નોવાલ્જીન લીધી અને વીંટોજીનોની બે ડઝન ટ્યુબો ખલાસ કરી ત્યારે આ ‘કામચલાઉ વી.પી.‘ હરતા ફરતા થયા ! વધારામાં ઠક્કરની પાર્ટી ગુમાવી તે નફામાં !\n\nતમે જાડા હોવ તો મશ્કરીના ભોગ બનો, પાતળા હોવ તો પણ પરિહાસનું લક્ષ્ય બનો ! ટ્રેન,બસ કે હવાઇજહાજમાં પાતળા લોકોને ખાસ કંસેશન મળવું જોઇએ ! પાતળા મનુષ્યોનું વજન ઓછું હોય અને વળી જગ્યા પણ ઓછી રોકે છતાં પૈસા જાડા મનુષ્યો જેટલા જ આપવાના ! આમ બે રીતે નુકસાન વેઠવું પડતું હોય છે ! વજનદાર તેમજ વધુ જગ્યા રોકે તેવા સામાન માટે રેલવે, બસ કે ટ્રાંસપોર્ટવાળા તમારી પાસેથી વધુ દર માગશે પરંતુ પાતળા, હલકા-ફુલકા મનુષ્યોને કોઈ ફાયદો નહિ કરી આપે !\n\nએક વખત ઓચિંતાં મારે બહારગામ જવાનું થયું. ગાડીમાં ભીડ સખત હતી. મજૂરને પૈસા આપીને બંદાએ તો બારી પાસેની સીંગલ સીટ મેળવી લીધી. ગાડી ઊપડી ત્યાં સુધી તો કશો વાંધો ના આવ્યો. મારી એટેચી બાજુમાં રાખીને મેં સુવાંગ ખુરશી સાચવી રાખી.( લાગતા વળગતા નોંધ લે !) બીજા સ્ટેશને જેવી ગાડી ઊભી રહી કે બારીમાંથી બેગ, બિસ્ત્રો, થેલીઓ વિગેરે સામાન ધડાધડ અંદર ફેંકાવા લાગ્યો ! સામાનથી જાતને બચાવતો હું પ્રતિકાર કરું-ના-કરું, ત્યાં તો એક સ્થૂલકાય, ભદ્ર મહિલા, “હેવી અર્થમુવર” ની જેમ વચ્ચેના મુસાફરોને ખસેડતાં, હડસેલતાં, ધકેલતાં, ધસમસતાં આવી પહોંચ્યાં. આવીને બારીમાંથી પોતાના પાંચેક વર્ષના પુત્રને પણ અંદર લઈ લીધો. અને ગાડી ચાલી. મહિલાએ પોતાનું અર્ધું શરીર બારીમાંથી બહાર કાઢ્યું. મને થયું, પોતાના પાતળા પતિદેવને પણ પુત્રની જેમ પ્લેટફોર્મ પરથી અંદર ખેંચી લેશે કે શું ? પણ સદભાગ્યે એમણે સુકલકડી સહચર પર સલાહ સૂચનોની ઝડી વરસાવી ! ગાડી પ્લેટફોર્મની બહાર નીકળી એટલે એમણે શરીર બારીની અંદર ખેંચ્યું. અને મેં નિરાંતનો શ્વાસ લીધો ! હકડેઠઠ ડબ્બામાં એમણે ચોમેર સર્વગ્રાહી નજર ફેરવી. છેવટે એમની અમી દ્રષ્ટિ (!) મારા પર ( વાસ્તવમાં મારી ખુરશી પર !) પડી. પરંતુ હું એમની નજર શેનો ગણકારું ! હું તો ચોપડીમાં ડોકું ઘાલીને સાહિત્ય સૃષ્ટિમાં ડૂબી ગયો હોઉં તેવો ડોળ કરી બેઠો રહ્યો.\n\nથોડી વારે તેમણે બાબાને બારીની લાલચ આપીને મારી પાસે બેસવા સમજાવ્યો. પરંતુ (મારા સદનસીબે ) એમના સુપુત્રને અજાણ્યું લાગવાથી ન માન્યો આમ સીટમાં ભાગ પડાવવાનું એમનું પહેલું તીર ખાલી ગયું ! રાંધવાના ગેસના સિલિંડર જેવા પોતાના ભારેખમ શરીરને મારી બાજુમાં સીટ પર ગોઠવવાનો પ્રયત્ન કર્યો પણ “ભાર છે ભાજીના કે તેલિયો વઘાર પી જાય !” મેં તેમને દ્રઢતાથી, જરા પણ ખસવાની ના પાડી દીધી. ખલ્લાસ ! મશીનગનમાંથી ગોળીઓ છૂટે તેમ શબ્દોની ઝડી વરસી ! “ભીડમાં બૈરાં માણસને જગ્યા કરી આપવી જોઇએ.” “નાનું છોકરું ક્યાં સુધી ઊભું રહી શકે ?” વિગેરે વાક્યબાણોથી મારા અંતરાત્માને ઢંઢોળવાનો પ્રયત્ન થવા લાગ્યો. આજુબાજુ ઊભેલા બીજા પરોપકારી (!) અને અદેખા સજ્જનોનો તેમને સાથ મળ્યો. ના છૂટકે મારે બાબાને બાજુમાં બેસાડવો પડ્યો !\n\nટ્રેનમાં કે બસમાં જ્યારે જ્યારે મને બેસવાની જગ્યા મળી હોય ત્યારે અન્યના બાળકોને મારે સાંકડે મુકડે, એક પગ પર બીજો પગ ચઢાવી જગ્યા કરી આપવી પડે ! મારા આ જોડીદારો ચાલુ વાહને અચૂક ઊંઘી જવાના ! અને એમના તેલથી તરબોળ માથા વડે મારા કપડાં પર અવનવી ડિઝાઇન પાડવાના ! ઘણાં છોકરાંઓને બિસ્કિટ વગેરે ખાવાનું આપ્યું હોય તો પોતાના લાળવાળા, ગંદા હાથ મારા પેંટ પર લૂછતાં જરાય અચકાવાના નહિ ! અને આ સર્વ મુશ્કેલીનો સામનો મારે કરવો પડે કેમકે હું પાતળો છું ને !\n\nકંટાળીને એક વખત હું ડોક્ટર પાસે ગયો. મને ટેબલ પર સુવાડ્યો. છાતી-પેટ વગેરે ઠોકી ઠોકીને તપાસ્યાં. ચારેબાજુ ઉથલાવી-ફેરવીને વિવિધ નિરીક્ષણમાંથી પસાર કરીને એમણે નિદાન જાહેર કર્યું, ‘તમને કોઈ રોગ નથી.’\n\n‘એ તો મને ખબર છે, ડોક્ટર સાહેબ ! પરંતુ મારે તો વજન વધારવું છે ! ‘ મેં સ્પષ્ટતા કરી.\n\n‘તમે શાકભાજી પુષ્કળ લો. બધાં જ શાક ખાઓ છો ?’\n\n‘જી હા. શાક તો બધાં જ ભાવે છે.’\n\n‘સારું, હું દવાઓ લખી આપું છું. આ દવા સવાર-સાંજ જમ્યા પછી બે-બે ચમચી, આ ગોળીઓ\u200C--- ‘\n\nએમણે બે-ત્રણ જાતની દવાઓ, ટીકડીઓ જમ્યા પહેલાં પીવાની, જમ્યા પછી પીવાની, રાત્રે સૂતાં પહેલાં લેવાની, સૂતાં પછી લેવાની ! અઠવાડિએ એક વખત લેવાનાં એવાં છ ઇંજેક્શનો વિગેરે વગેરે લખી આપ્યું. દવાનું લાંબું-લચક લિસ્ટ જોઇને જ ડોક્ટરની ફી તો વસૂલ થઈ ગઈ એમ લાગ્યું ! છેવટે કહે, ‘જુવો, દૂધ અને ફળ ઉપર હાથ રાખો અને ખાસ તો તમે પાતળા છો એવો ખ્યાલ જ મનમાંથી કાઢી નાખો !’\n\nડોક્ટરને મારે કેમ સમજાવવું કે મારા પાતળા શરીર માટે મારા કરતા મારાં આપ્તજનો વધારે ચિંતા સેવે છે ! કહેવાની જરૂર નથી કે ત્રણ મહિનાના કોર્સ પાછળ ખાસ્સા રૂપિયાનું પાણી કરવા છતાં મારા વજનમાં નોંધપાત્ર પણ વધારો ન થયો.\n\n‘તમે નિયમિત કસરત કરવાનું રાખો.’ એક પહેલવાન મિત્રે સલાહ આપી.\n\n‘થોડી ઘણી કસરત તો હું કરી લઉં છું.’\n\n‘અચ્છા ! સરસ. કઈ કઈ ?’\n\n‘સૂર્ય નમસ્કાર, શીર્ષાસન, બેઠક વિગેરે.’ મેં સમજણ આપી. ‘પણ તેનાથી કોઈ ફર્ક નથી પડતો.’\n\n‘તો પછી સવારના દોડવા જવાનું રાખો.’ એ મિત્ર મને એમ જલદી છોડે તેમ ન હતા !\n\n‘અરે ભલા માણસ ! દિવસ આખો ઓછી દોડાદોડી થાય છે કે વળી સવારમાં પણ દોડવા જાઉં !’\n\nએક નિસર્ગોપચાર પ્રેમી સજ્જને વળી બસ્તી પ્રયોગના અનેક લાભ વિગતથી વર્ણવ્યા અને પૂરા આત્મવિશ્વાસથી ઉમેર્યું કે આ પ્રયોગથી શરીરના બાંધામાં ધરમૂળ ફેરફાર થશે. મેં એમને કહ્યું કે મને મારા આ બાંધાથી પૂરતો સંતોષ છે અને વજન વધારવાનો કોઈ શોખ નથી કે નથી કોઈ જરૂરિયાત જોતો. એ સજ્જનને કદાચ હું અકડુમિયાં લાગ્યો હોઇશ ! તેમણે મોં ચઢાવી ચાલતી પકડી. મને મારા પાતળા હોવા વિષે કદી પણ અણગમો કે અસંતોષ નથી થયો. અને સામાન્ય જીવનયાપનમાં ખાસ કશી અડચણ પણ નથી નડી. ”ઊઠું છું, બેસું છું, ખાઉં છું, પીવું છું, કરું છું લીલા લહેર !”\n\nહા ! એક વાર, ફક્ત એક વાર મને મારા પાતળા હોવા વિષે ક્ષણિક અફસોસ થયો હતો. પાતળા હોવાને કારણે મારે પાછી પાની કરવી પડી હતી. ના, ના. એ કોઈ યુધ્ધ ન હતું છતાં મારે હાર સ્વીકારવી પડી હતી. ભણી લીધું, નોકરી મળી. સારી મળી. પછી ચાલી છોકરીની શોધ. એક છોકરીને જોવા જવાનું નક્કી થયું. ‘ઇંટર્વ્યુ’ ગોઠવવામાં આવ્યો. મારા કુટુમ્બીઓ સાથે હું છોકરીને ઘેર ગયો. પ્રારંભમાં ઔપચારિક વાતચીત ચાલી. રૂમમાંથી ધીમે ધીમે અન્ય લોકો અમને બંનેને એકલાં મૂકીને ચાલ્યાં ગયાં.\n\nથોડી ક્ષણો રૂમમાં સંપૂર્ણ શાંતિ છવાઈ ગઈ. કોણ પહેલ કરે બોલવાની ? અમે બંને એકબીજાની નજર ચુકાવીને જોતાં રહ્યાં. છેવટે બંનેએ એક સાથે જ બોલવાનું શરૂ કર્યું ! આડીતેડી વાતો ચાલી. કુછ ઇધર કી, કુછ ઉધર કી ! પ્રારંભિક ક્ષોભ દૂર થતાં વાતચીતમાં થોડી છૂટ થઈ એટલે સહેજ અચકાતાં અચકાતાં તેણીએ લાગલો જ પ્રશ્ન કર્યો, ‘ત... તમે પાતળા કેમ છો ?’\n\n‘કેમ, પાતળા હોવું એ ગુનો છે ? તમે પણ પાતળાં જ કહેવાઓ !’ મેં આંખોમા પ્રશંસાના ભાવ લાવી સસ્મિત કહ્યું.\n\n‘એ ખરું. પણ બૉયઝ તો પાતળા ન હોવા જોઇએ.’\n\nમેં એને પાતળા હોવાના ફાયદા વર્ણવ્યા. લોકસાહિત્યથી માંડીને આધુનિક ફિલ્મો સુધી પાતળાપણાનો જ પ્રભાવ છે તેમ જણાવ્યું. “મારા પાતળિયા પરમાર” કે “પાતલડી પરમાર” અને “આ તો કહું સું રે પાતળિયા તને અમથું !“ વગેરે લોક ગીતો ટાંકી સમજાવ્યું કે અનાદિ કાળથી સ્ત્રીઓ હમેશાં પાતળા પુરુષને ઝંખતી આવી છે ! ધીરે રહીને કહ્યું કે આધુનિક ફેશન પ્રમાણે હવે લોખંડના પલંગને સ્થાને બેડરૂમમાં લાકડાના નાજુક પલંગ હોવાથી પલંગની જીંદગી લાંબી થાય છે ! છેલ્લા તીર તરીકે એ પણ યાદ આપ્યું કે ગોવિંદા શરૂઆત ની ફિલ્મોમાં પાતળો હોવાથી જ વધારે પ્રખ્યાત થયો હતો અને જેમ જેમ સ્થૂલકાય થતો ગયો તેમ તેનો પ્રભાવ ઘટી ગયો ! અરે! અમિતાભ પણ પાતળો છે માટે જ એની બોલબાલા છે !\n\nકદાચ અંતિમ દલીલથી એનું મન થોડું પીગળ્યું હોત, પણ વ્યર્થ ! જ્યાં “મુને ઘેલી કરી ભીમસેને” ત્યાં આપણું શું ચાલે ચિંતા ન કરશો ! મને એવી છોકરી મળી કે જેને પાતળિયો કંથ મેળવવાની હોંશ હતી અને તે હોંશ તેણે રંગેચંગે પૂરી કરી ! કહેવાય છે પ્રસન્ન દામ્પત્ય એને કહેવાય, જેમાં પતિ-પત્ની એકબીજાના પૂરક હોય ! સમજી ગયાને ?\n\nઆમ મારા પાતળા હોવા માટે મારા આપ્તજનો-મિત્રોને ચિંતા મુક્ત કરવાના પ્રયત્નો સંપૂર્ણત: નિષ્ફળ નીવડ્યા પછી હું એવા નિષ્કર્ષ પર આવ્યો છું કે ભગવાનને ઘેર ‘રો મટીરિયલ્સ’ જ ’એડલ્ટરેટેડ’ હશે ! આથી મનુષ્ય યત્ન સફળ થાય જ ક્યાંથી ? માટે હવે મને જો કોઈ પૂછે છે કે “તમે પાતળા કેમ છો ?” તો હું માત્ર સ્મિતથી જ જવાબ વાળું છું !",
      "duration": "9 mins",
      "category": "Comedy"
    },
    {
      "id": 20,
      "title": "ચા નું ચક્કર",
      "story_name": "દર અઠવાડિયે મને એક માનસિક દબાણ જરૂરથી આવી જાય કે આ વખતે શું લખું, પરંતુ આ ગોરધનના નસીબ એવા પાંધરા છે કે કંઈક ને કંઈક તો મળી જ જાય છે..પછી એ લેખમાં બીજા કોઈ પાત્ર હોય કે સ્વયં હું પોતે. બહુ પ્રચલિત છે કે હાસ્ય તમને કોઈ પણ ઠેકાણે મળી જ જાય જો તમારી નજર તે પ્રકારની હોય..જીવનમાં હાસ્ય એટલું જ જરૂરી છે જેટલું શ્વાસ લેવું. જાનવર પણ હસતાં જ હશે ને.. એ તો સાલું આપણને ખબર નથી પડતી બાકી જો કુદરત એ મનુષ્ય ને એ ઓળખવાની શક્તિ આપી હોત તો તમે જોજો કે દરેક ગધેડું, કૂતરું, વાંદરું. મનુષ્ય ને જોઈ ને હસતું જ હશે.. મનમાં તો એ લોકો પણ વિચારતા હશે કે ફરક તો ફક્ત અને ફક્ત પગની સંખ્યામાં જ છે, બાકી બધું ય હરખું. વાણી, વિલાસથી લઈને વર્તન સુધી..થોડો આડે પાટે ચડી ગયો, પરંતુ આ હાસ્ય લેખ લખતાં પહેલાં લેખના વિષયની પૂર્વભૂમિકા બાંધવી જરૂરી હતી. \n\nવાત જાણે કે એમ થઈ કે મારા શ્રીમતીજી (એમને ગોરધાણીના કહેવાય) ને આમ તો વાદે પાદની થોડી ઘણી ટેવ ખરી, એટલે \"લાવ ને હું પણ થોડી માંંદી પડું\" એ ઉક્તિ ને સાચી ઠેરવવા માટે એ પણ અમુક દિવસો ખાટલે પડ્યા. અને વર્તમાન બીમારી ને ધ્યાનમાં લઈ ને તેમને પણ અમુક દિવસો માટે કૈકૈઈ જેમ કોપ ભુવનમાં બેસી ગયા હતાં તેમ મારા શ્રીમતીજી પણ એકાંતવાસમાં ગરી ગ્યાં. હવે આ બધું બખડજંતર સોમવાર સાંજથી શરૂ થયું. એટલે સમજો ને કે સોમવાર તો પૂરો થઈ ગયો જાણે..પરંતુ તકલીફની ખરી શરૂઆત તો મંગળવાર સવારથી શરૂ થઈ. મારે ઓફિસ તો જવાનું હતું નહીં, પરંતુ ઓફિસની અગત્યતાનું જ્ઞાન મને મંગળવાર સવારથી જ લાધ્યું. સવારના ૮ વાગ્યામાં તો ઉપરના \"કોપ ભુવન\"માંથી શ્રીમતીજીનો વિડિયો કૉલ મારા મોબાઈલ ઉપર. કોઈક વાર એમ થાય કે વિજ્ઞાન કેમ આટલું અદ્યતન હશે ? જો વિજ્ઞાને આ ક્ષેત્રે એવી કોઈ હરણફાળના ભરી હોત તો આજે હું એક સામાન્ય કૉલનો જ સામનો કરી રહ્યો હોત. ભોગ લાગ્યા વિજ્ઞાનના કે સવારના પહોરમાં શ્રીમતીજીના વિડિયો કૉલનો સામનો કરવો પડ્યો..આદેશોનો મારો શરૂ થયો. અને હું એક ઘવાયેલા સૈનિકની માફક ઉંહકારા કરતો કરતો બધા તોપ ગોળા ઝીલી રહ્યો હતો. મારે ભારતીય સંરક્ષણ વિભાગ ને ખરેખર લખવું છે કે મારા શ્રીમતીજી ને જો એક અઠવાડિયું પાડોશી દેશની સીમા ઉપર ઊભા રાખી ને ફક્ત આદેશોનો મારો ચલાવવાનું કહેવામાં આવે તો સાહેબ, આપણો પાછલા ૭૪ વર્ષથી જે સમસ્યા ચાલે છે તેનું નિરાકરણ તરત જ આવી જાય. ચાલો, પાછો હું પાટા ઉપર આવી જાઉં. જે બધા તોપ ગોળા છૂટ્યા તેમાંથી પહેલો તોપ ગોળો હતો ચા બનાવવાનો, અને તે પણ કેવી ચા ? હવે ચા એટલે ચા..એમાં વળી કેવી ચા એટલે શું ? પણ આ તો માંંદગીના બિછાને પડેલા મારા શ્રીમતીજીના આદેશોની ચા હતી, બાપલા. ! દૂધ આટલું જ લેવાનું. ખાંડ ઓછી. બરાબર ઉકાળજે. ગરણી તપેલીમાં જ મૂકી રાખવી. વિગેરે વિગેરે. હું તો ડઘાઈ ગયો આટલી બધી સૂચના સાંભળી ને..મારું મગજ આટલી બધી સૂચનાઓનો સામનો કરવામાં નિરર્થક નીવડ્યું અને જેમ કોમ્પ્યુટરમાં જો બેક અપના લીધું હોય અને જેમ બધી માહિતીઓ આપમેળે ઊડી જતી હોય તેમ ૫ મિનિટ પહેલાંની આપેલી સૂચનાઓ ઊડી ગઈ અને છેલ્લી જે આપી તે મગજમાં રહી. હવે ? માર્યા ઠાર..જો ફરી પાછું પૂછું તો તો મોબાઈલના સ્ક્રીનમાંથી હાથ બહાર કાઢી ને મારા વાળ ખેંચે..જેમ તેમ કરી ને બધી વેર વિખેર સૂચનાઓને એકઠી કરી અને વિડિયો કૉલ માંંડમાંંડ પતાવ્યો. ભર શિયાળે પરસેવે રેબઝેબ થઈ ગયો..હવે આ બધો તાલ મારા પ.પુ.માતૃશ્રી ખૂણામાં ઊભા ઊભા આ વિડિયો યુદ્ધની મજા લઈ રહ્યા હતાં. મેં એક ક્ષણ તેમની સામે જોયું અને તેમણે પણ એક મર્માળુ હાસ્ય ઠપકાર્યું..હું તો બાપડો શરમાઈ ગયો અને એ પણ હસતાં હસતાં પોતાના ઓરડામાં જતા રહ્યા. અને હું કામે લાગ્યો. !\n\nમેં ચા પહેલાં પણ બનાવેલી છે. હું જ્યારે વિદેશ એકલો રહેતો ત્યારે ચા, રસોઈ બધું શીખ્યો હતો (શરત એટલી જ હતી કે તે બનાવેલું હું જ ખાઉં), પરંતુ આ એક એવું માનસિક દબાણ હતું કે ના પૂછો વાત..! પહેલાં જે હું બનાવતો તે ફક્ત મારે માટે જ બનાવતો..પરંતુ આજે તો શ્રીમતીજી માટે બનાવવાનું હતું. \"માસ્ટર શેફ\"ની પ્રતિયોગિતામાં પ્રતિયોગી ઉપર જેટલું દબાણ નહીં હોય તેનાથી અનેક ગણું મારા ઉપર દબાણ હતું. ફ્રીઝ ખોલી ને જોયું તો અંદર ૩ તપેલીમાં દૂધ હતું. જોઈને મારી આંખે તમ્મર આવી ગયા..હવે આ બડભાગી ગોરધન એ પૂછવાનું તો ભૂલી જ ગયો કે કઈ તપેલી નું દૂધ ચા માટે વાપરવાનું છે ? હું તો માથે હાથ પકડી ને ઊભો રહી ગયો (બેસવાનો તો વખત જ નથી). હવે જો શ્રીમતીજી ને ફોન કરું તો તો દુશ્મન ને સામે ઊભા રહી ને કહેવું કે. લે..માર ગોળી..એવો ઘાટ થાય. પણ મેં પણ થોડી સમય સૂચકતા વાપરી અને સીધો ધસી ગયો મારા માતૃશ્રીના ઓરડામાં, અને લાગલું જ બેશરમીથી પૂછી લીધું કે દૂધ કઈ તપેલીમાંથી લેવાનું છે. મારા માતૃશ્રી એ તેમના ચશ્માની બહાર પોતાના ડોળા ડબકાવ્યા, અને ફરી પાછું ચોકઠાં વગરના મોઢાંનું મર્માળુ હાસ્ય..પરંતુ મને એ ખબર પડી ગઈ કે કઈ તપેલીમાંથી દૂધ લેવાનું છે. ફરી પાછું ફ્રીઝ ખોલ્યું અને ત્રણેય તપેલી તરફ ગુસ્સા ભરી નજરે જોઈ ને જે તપેલી લેવાની હતી તે લીધી અને ફ્રિઝનો દરવાજો બંધ કર્યો. ત્રણ તપેલીમાં દૂધ મૂકવાનો શું મહિમા હશે તે તો આ જગતમાં ફક્ત એક જ વ્યક્તિ જાણતું હતું અને તે હતાં અમારા માનનીય શ્રીમતીજી. કબાટમાંથી ખાંડ, ચાની ભૂકી, તપેલી અને પ્યાલા..આ બધો સરંજામ બહાર કાઢી ને પ્લેટફોર્મ ઉપર ગોઠવ્યો..હું જ્યારે CAની પરીક્ષા આપતો ત્યારે એક ઠોઠ વિદ્યાર્થી જ્યારે પહેલો પ્રશ્ન અને તે પણ સહેલો જ્યારે લખી લે એટલે જાણે કે મોટો મિર માર્યો હોય તેમ આજુબાજુના પરીક્ષાર્થીઓ તરફ ગુમાન ભરી દૃષ્ટિથી જુએ, એવી જ રીતે મેં પણ રસોડાની ચોતરફ નજર કરી. જાણે હું આજે રસોડાનો રાજા થઈ ગયો હોઉં. આદેશો ને આધીન..તપેલીમાં બે પ્યાલા દૂધ અને બે પ્યાલા પાણીનું મિશ્રણ કરીને તેને ચૂલા નામક સિંહાસન ઉપર બિરાજમાન કરી. બીજો પ્રશ્ન પણ આવડ્યો. પછી તેમામાંપ અનુસાર ચાની ભૂકી નાખી અને લાઈટરથી ચૂલો પ્રગટાવ્યો. મને વિડિયો કૉલ મારફત સૂચના મળી હતી કે ચા થોડો ઉકળે પછી જ ખાંડ ને ચાની વેદીમાં હોમવી. મને આ બધું યાદ રહ્યું તે બદલ મનોમન ગર્વની લાગણી અનુભવી રહ્યો હતો. અને ત્યાંજ એક નબળી ક્ષણે મને એક અતિ ખતરનાક વિચાર આવ્યો..લાવ ને આજે શ્રીમતીજી ને આદું વાળી ચા પીવડાવુ તો કેવું લાગે ? નક્કી મારે માટે અતિશય માનની દૃષ્ટિથી જોશે, તેમાં બેમત નથી, એવો ફાલતુ અને બેબુનિયાદ વિચાર આવ્યો મને. હું તો ગયો ફ્રિઝ તરફ અને ખોલ્યો દરવાજો. ખાંખાખોળા કરી ને આદું મહામહેનતે શોધ્યું..એક લંગડું અને બૂઠું આદું મળ્યું..પણ મને તો એનાથી કોઈ ફરક નહોતો પડતો. સૈનિકે તો કબાટમાંથી છીણી કાઢી અને લાગ્યો ઘસવા પેલા બુઠ્ઠા અને લંગડા આદુ ને. ત્રણ કલાકનું પેપર હોય અને પહેલા જ બે કલાકમાં મોટાભાગના પ્રશ્નો લખાઈ ગયા હોય તેવી અનુભૂતિ (પછીથી ભીતિ) થવા લાગી. ચા થોડો ઉકળ્યો એટલે મેં ખાંડનો ડબ્બો ખોલી ને ચાના ચમચા હોમ્યા..અને હજી તો હું થોડો ઠરીઠામ થયો જ હતો ત્યાંજ ફરી પાછો મારા મોબાઈલ ઉપર \"ઉપદ્રવ\" નામ ઝબક્યું (વાચકો જોગ: આ નંબર મારા શ્રીમતીજીનો છે). વિડિયો કૉલ હતો, પરંતુ આ વખતે જરા પણ માનસિક સંતુલન ખોયા વગર કે ગભરાયા વગર મેં હિંમતથી કૉલ સ્વીકાર્યો..શ્રીમતીજીનો \"માસૂમ\" ચહેરો દેખાયો..\"અરે ચા બનાવતાં આટલી વાર. ખબર નહીં શું કરે છે ? તને તો એક કામ સોંપ્યું એટલે થઈ રહ્યું\". મારી જ તાકેલી બંદૂક નું નાળચું અચાનક મારી સમક્ષ ગોઠવાઈ ને ગોળીઓ છોડવા લાગ્યું..હું બખ્તર વગરના સૈનિકની માફક ઘા બચાવતો બચાવતો ઊભો રહ્યો. \"તું તારો કેમેરો ચા ઉપર લગાવ. મારે જોવું છે કે તેં શું કર્યું છે\"..શ્રીમતીજીનો બોમ્બ. મેં મોબાઈલ બીજી તરફ કર્યો અને આ શું ? તપેલીની ચામાં અસંખ્ય ફાટેલા દૂધના આકારના ફોડલા ઉપસી આવ્યા હતા..અચાનક મોબાઈલ ધણધણી ઊઠયો..\"અરે..આ શું કર્યું તેં ? દૂધ બગડી ગયું. શું નાખ્યું હતું તે આમાં ?\" (વાચકો ઉપરોક્ત વાક્ય ને ગોળીઓની રમઝટના અવાજ સાથે વાંચે એવી નરમઘેશ વિનંતી)..હું તો મધદરિયે વહાણમાં કાણું પડી જાય અને વહાણ જેમ હાલક ડોલક થાય, એવી વિષમ પરિસ્થિતિમાં મુકાઈ ગયો. જીભના લોચેલોચા વળી ગયા. કક્કો બારાખડી યાદ કરી. શબ્દો ગોઠવી ને ગોરધન ઉવાચ \"આદું નાખ્યું છે ચામાં\"..ફરી પાછી મોબાઈલમાંથી ગોળીઓ છૂટી \"તું બતાવ ફ્રિઝમાં, કે ક્યાંથી આદું કાઢ્યું છે..\" હું મનોમન લંગડાતો ફ્રિઝ તરફ વળ્યો અને દરવાજો ખોલી ને આદું કાઢ્યું હતું તે જગ્યા બતાવી..અને હવે ટેન્કરમાંથી ગોળા વછૂટયા. \"હે ભગવાન. આ હળદર છે. આંબા હળદરની..તને આદું અને આંબા હળદરનો તફાવત પણ નથી ખબર પડતી ? ખબર નહીં ઓફિસમાં શું કામ કરતો હશે ?\" (છેલ્લું વાક્ય મારી ઓફિસના લોકો એ વાંચવું નહીં). હું તો સડક થઈ ગયો..સાલું, આટલા વર્ષે મને આદું અને આંબા હળદરનો તફાવત ખબર નહોતી..પગ પાણી પાણી થઈ ગયા..શ્રીમતીજીનો ચહેરો જોયો તો હું વધારે નાસીપાસ થઈ ગયો..હું કંઈક બોલવાની કોશિશ કરવા ગયો, પણ શબ્દો તાળવે ચોંટી ગયા..સમજો ને કે તે પણ મોઢાં રૂપી ગુફામાંથી નીકળવાનું નામ નહોતા લેતાં..માંડમાંંડ ધક્કા મારીમારી ને શબ્દો ને બહાર કાઢ્યા \"હું..હું..બીજો ચા બનાવી દઊં.. વ. વ. વાર નહીં લાગે..ઊંહ..\" અને શબ્દો પાછા બખોલમાં ઘૂસી ગયા.. એ લોકો એ પણ મારો સાથ છોડ્યો..પરિક્ષા પૂરી થાય અને પછી બધા પરીક્ષાર્થીઓ પરીક્ષા ખંડમાંથી બહાર આવી ને પ્રશ્નપત્ર વિશે ચર્ચા કરતા હોય ત્યારે ખબર પડે કે આપણે જે લખી ને આવ્યા હતા તે નર્યા ભાંગરા જ વાટ્યા હતા. એવો ઘાટ થઈ ગયો આજે..તપેલીની બગડેલી ચા બેસિનમાં નાખી ને હું તપેલી સમક્ષ જોઈ રહ્યો. મને તો તપેલી પણ મારી સમક્ષ જોઈને હસતી હોય એવું લાગ્યું. ફ્રિઝમાં રાખેલી તપેલીઓ ઉપર મેં જે ગુસ્સા ભરી નજરે જોયું હતું તેનો બદલો લીધો હોય તપેલીઓએ એવું લાગ્યું. અને ત્યાંજ ફરી પાછું મારા પ.પૂ.માંતૃશ્રી નું આગમન થયું. અને ફરી પાછું એજ મર્માળુ હાસ્ય..!\n\nચાના ચક્કરમાં હોમાયો એક ગોરધન..!",
      "duration": "7 mins",
      "category": "Comedy"
    },
    {
      "id": 21,
      "title": "બીક",
      "story_name": "‘જેને મોઢે રૂમાલ બાંધવો હોય તે બાંધી લેજો.  હું સૂરતથી આવ્યો છું.’\n\nકાનાનો અવાજ સાંભળીને શાંતિ ચમકી. આમ તો ચમકવા માટે સૂરતનું નામ પૂરતું હતું. પણ આ તો કાનો! સગો નાનો ભાઈ! ‘એ તો રહેવા જ આવ્યો હશેને? કોને ખબર! એના શરીરમાં પ્લેગના કેટલા જંતુઓ ભરાયાં હશે? હે ભગવાન! આ મુસીબત સામે મારી રક્ષા કરજે. એક તો સાજામાંદા છીએ ને એમાં સૂરતથી મહેમાન તરીકે નાનો ભાઈ! હવે શું થશે?’  શાંતિને ગભરાવી નાખનારા વિચારો આવવા લાગ્યા.\n\n‘આવું કે મોટીબહેન? કે પછી અહીંથી જ પાછો જાઉં?’ ઘરને બારણે આવીને કાનાએ હસતાં હસતાં પૂછ્યું.\n\nશાંતિ ફિક્કું ફિક્કું હસી. બીજો કોઈ દિવસ હોત તો વાત જુદી હતી. તો તો પોતે પણ ખુલ્લું ખુલ્લું હસી લેત. દોડીને કાનાના ફૂલેલી રોટલી જેવા બંને ગાલને પોતાની  હથેળીઓ વચ્ચે ભીંસી દેત ને મીઠો ગુસ્સો કરીને કહેત, ‘તું તો કાનિયા, એવો ને એવો જ રહ્યો. બહેનના ઘરમાં આવવા માટે વળી રજા લેવાની હોય?’\n\nપણ આજની વાત તો સાવ  જુદી છે. આજે તો?... શાંતિને છાપાનાં મથાળાં યાદ આવવા માંડ્યાં... પ્લેગના દર્દીને રસ્તા વચ્ચે છોડીને ભાગી ગયેલા મુસાફરો... સૂરતથી મોટાપાયે હિજરત... ધર્મશાળામાં આશરો લઈ રહેલા સૂરતીઓને કાઢી મુકાયા... સૂરતથી આવેલાં દીકરી-જમાઈને મળેલો જાકારો!\n\n‘પણ કાનો સૂરતમાં શું લાડવા લેવા ગયો હશે?’ શાંતિને વિચાર આવ્યો. \n\n‘વિચારમાં પડી ગયાંને મોટી બહેન? બીક લાગતી હોય તો અહીંથી જ પાછો ફરું.’ કાનાએ ફરીથી પૂછ્યું. જેવી રીતે પહેલાં પૂછ્યું હતું એવી જ રીતે. હસતાં હસતાં.\n\n‘હેં, શું કહ્યું?’ શાંતિને શું બોલવું તેની સમજ પડી નહીં. છતાંય એ બોલી: ‘તું ગાંડો થઈ ગયો છે? બહેનના ઘરના બારણેથી પાછો ફરવાની વાત કરે છે? શરમ નથી આવતી?’\n\nપછી તો કાનો તો ઘરમાં આવીને બેસી ગયો. દર વખતની જેમ આ વખતે પણ એણે ઘરમાં ચારે તરફ નજર નાંખી. ‘આ ક્યારે લીધું? આ કેમ આવું થઈ ગયું? ફલાણું ક્યાં ગયું?’ આવા સવાલો કર્યા. શાંતિએ જેમતેમ જવાબો દીધા. એણે તો જાણે કાનામાં પ્લેગ-પૂડો જ દેખાતો હતો. ને દેખાતાં હતાં પ્લેગનાં નર્યાં જંતુઓ, જંતુઓ ને જંતુઓ!\n\n'દીદી તેરા દેવર દીવાના...' ગીત ગણગણતો કાનો પોતાનો ટુવાલ લઈને બાથરૂમમાં ગયો અને હાથપગ ધોવા માંડ્યો.\n\n‘અરેરે!’ શાંતિ મનમાં બબડી. ‘બાથરૂમનું પણ સત્યાનાશ વાળી નાખ્યું! ઠીક છે, આવ્યો છે તો ભલે આવ્યો. પાણી પીને રવાના થાય.’ પણ કાનાને પાણીનો ગ્લાસ તો આપ્યો જ નથી! સાવ ભુલાઈ ગયું. આ પ્લેગની બીક જ એવી છે. મોત જાણે આસપાસમાં જ હવામાં વહેતું હોય એમ લાગે છે. ચાંચડ કેવું હોય એ ખબર નથી પણ એકેએક જંતુ ચાંચડ જેવું લાગે છે. ઊંદર તો અમથોય દીઠોય ગમતો નથી. પણ પાડોશીના ઘરમાંથી ક્યારેક આવી ચડે છે ત્યારે તેની પૂંછડી પકડીને મોત પણ ઘરમાં ઘૂસતું હોય એમ લાગે છે.\n\n‘તમે મોટીબહેન આ વખતે મને પાણીનોય ભાવ પૂછ્યો નથી હોં. હું જાણું છું કે, તમે મને જોઈને જ ગભરાઈ ગયા છો.’ કાનાએ બાથરૂમમાંથી બહાર આવીને કહ્યું.\n\n'ના...ના. એમાં ગભરાવાનું શું? તું સૂરતથી આવ્યો તો શું થઈ ગયું?  ભાઈ થોડો મટી જવાનો છે? લોકો તો ગાંડા છે. સૂરતનું નામ સાંભળીને ભડકે છે. લે પાણી. ચા પીશને?’\n\n‘લો કરો વાત. ચા પીશને? ત્યાં જ તમે પકડાઈ જાઓ છો. મોટીબહેન, તમે ખરેખર ગભરાઈ ગયાં છો. નહીં તો આવા ફાલતુ સવાલો ન કરો. ચાલો જવા દો. આજે ચા નથી પીવી. નાસ્તો પણ નથી કરવો. ને આ પાણી પણ ઊંચેથી જ પીવું છે.’\n\nકાનો પાણી ઊંચેથી પીવા માંડ્યો. એ ઓતરાઈ ગયો. શાંતિને થયું કે પોતે બોલે: 'ગાંડિયા, ગ્લાસ મોઢે માંડને.’ પણ એનાથી બોલાયું જ નહીં. એ સ્વસ્થ થવાનો હજી પ્રયત્ન કરતી હતી ત્યાં તો કાનો બોલ્યો: ‘શું કરું મોટીબહેન? રવાના થાઉંને?’\n\n‘હવે તો હદ થાય છે.’ શાંતિને થયું. ‘ઠીક છે. નાનો ભાઈ છે. પહેલેથી હસમુખો છે. ખમી ખાઈએ. પણ ખમવાની હદ હોયને? એક તો રોગચાળામાંથી આવ્યો છે. ને પાછો ઉપરથી વાતવાતમાં મમરા મૂકે છે. હવે તો જવાબ આપવો જ જોઈએ. ભલે જતો રહેતો. ઓછી ઉપાધિ.’\n\nએણે કહ્યું: ‘તને યોગ્ય લાગે તેમ કર. હું શું કહું? મને તો ભાઈ, મનમાં એવું કશું નથી. તારા મનની વાત તું જાણે.’\n\n‘યે બાત હૈ.’  કાનાએ ફિલ્મી સ્ટાઈલ શરૂ કરી. સોફા પર ધબ દઈને બેસતાં એણે કહ્યું: ‘આમ તો મોટીબહેન, હું પાણી પીને નીકળી જ જવાનો હતો. પણ હવે થાય છે કે, જે થવાનું હતું એ તો થઈ ગયું. હવે જવાનો પણ કશો અર્થ નથી. જેટલા જંતુઓ ફેલાવાના હતાં એટલા તો ફેલાઈ ગયા હશે. આ ઓરડામાં...બાથરૂમમાં...અરે! મોટીબહેન, તમને મારા શરીર પર ક્યાંય પ્લેગના જંતુ ચોંટેલા દેખાય છે ખરાં?’\n\n‘જો કાના, તારે સીધી વાત કરવી હોય તો કર. નહિ તો ચૂપ બેસ. હું ક્યારની કશું બોલતી નથી. એટલે...’  શાંતિ આગળ બોલી શકી નહિ. એનું ગળુ રૂંધાતું હતું. એની આંખોમાંથી આંસુ દદડવાની અણી પર હતાં.\n\n“ઓહ! આઈ એમ વેરી સૉરી મોટીબહેન. મારો કહેવાનો મતલબ એમ હતો કે મને કકડીને ભૂખ લાગી છે. ચા સાથે થોડો નાસ્તો હશે તો મજા આવશે.’ કાનો તાળી પાડીને ઊભો થયો. ફ્રીજ પર પડેલી  ટેટ્રઆસાઈકિલન દવાનું પેકેટ હાથમાં લઈને બોલ્યો: ‘મોટીબહેન, નાસ્તાની ડિશમાં થોડીક આ દવા પણ મૂકી દેશો તો ચાલશે.’\n\nહવે શાંતિને ખરેખરું હસવું આવ્યું. ‘જવા દેને. તારા જીજાજી કેટલીય લાગવગ લગાવીને લઈ આવ્યા. અમે તો રોજ ત્રણ ત્રણ વખત લેવા પણ માંડેલા. ત્યાં તો છાપામાં આવ્યું કે, કોઈ વગર જોઈતી દવા લેશો નહિ.’ \n\nશાંતિએ પોતાનાં આંસુ લૂછી નાખ્યાં.\n\n‘અરે મોટીબહેન, તમે તો ઠીક પણ અશોકકુમાર પણ  આટલા હોંશિયાર થઈને વગર બીમારીએ આવી ભારે દવા ખાવા માંડ્યા? આવવા દો એમને મારી સામે. ધૂળ ન કાઢી નાખું તો મારું નામ કાનો નહિ.’\n\n‘બીક તો બીમારીથીય મોટી છે ભઈલા. સુરતમાં જ્યારથી બીમારી ફેલાણી છે ત્યારથી, તુ નહિ માને કાના, તારા જીજાજી પણ શાંતિથી બેઠા નથી. સોસાઇટીનાં લોકોને એમણે જ ભેગા કર્યા. પૈસા ઉઘરાવ્યા. ખાડા પુરાવ્યા. કેટલીય દવા છંટાવી.’\n\n‘એ તો મને સોસાઇટીમાં પગ મૂકતાની સાથે જ ખ્યાલ આવી ગયો. પણ મોટીબહેન, સંદીપ કેમ દેખાતો નથી?’\n\n‘રમવા ગયો છે.’ શાંતિએ જવાબ આપ્યો ને ફરીથી મનમાં ભગવાનને પ્રાર્થના કરવા માંડી: ‘હે પ્રભુ, સંદીપને રમવા દેજે. ઘેર જલ્દી આવે નહિ એવું કરજે. એ તો છોકરું છે. પણ આ કાનો તો નાના છોકરામાંથીય જાય એવો છે.’ \n\n‘પણ કાના, તુ સુરત કેમ ગયો હતો?’ શાંતિએ પૂછ્યું.\n\n‘જવા દો ને મોટીબહેન, જિંદગીની મોટામાં મોટી ભૂલ થઈ ગઈ. નહોતું જવું...નહોતું જવું ને જવાઈ ગયું. બાકી, ધંધામાંથી જરાય નવરા થવાય એવું નહોતું. પણ...’\n\n‘પણ તુ સુરત ગયો'તો ક્યારે એ તો કહે.’\n\n‘પ્લેગનું ભોપાળું બહાર પડ્યું એના આગલા દિવસે જ. મારા સાળાએ ઘર ઉપર માળ લીધેલો એટલે કેટલાય દિવસોથી તેડાવતો'તો. મેં કહ્યું કે ભાઈ, આ બધા તો પૈસાના ખેલ છે. તેં માળ લીધો એ જોઈને હું શું કરું? પણ મોટીબહેન, ન જાઉં તો બિચારાને ખોટું લાગે. એટલે ગયો ને ફસાયો. હું સુરત ગયો ને લોકો સુરતની બહાર.’\n\n‘તારે પણ  નીકળી જવું'તુને.’\n\n‘હું નીકળવા તૈયાર થયો પણ મને નીકળવા ન દીધો. એ લોકોએ કહ્યું કે આવ્યા છો તો નિરાંતે રહોને. બીકના માર્યા ભાગો છો શું? મેં કહ્યું કે બીવે છે કોણ? આ રોકાયા લે.’\n\n‘તે ત્યારથી આજ સુધી તુ સુરત રોકાણો?’\n\n‘હા વળી. બીજું શું થાય?’\n\n‘તુ ને તારો સાળો એક નંબરના મૂરખ છો.’ શાંતિએ ઠપકો આપવાનું શરૂ કર્યું.\n\nપણ, એની મનની મનમાં જ રહી ગઈ. સંદીપ રમીને ઘરમાં આવ્યો ને કાનાને જોઈને જ એના ગળે વળગી પડ્યો.\n\n‘મામા, ક્યારે આવ્યા?’ એણે પૂછ્યું.\n\n‘ક્યારના આવ્યા છે.’ શાંતિ બોલી.\n\nકાનો તો સંદીપના ગાલે બચી પર બચી ભરવા માંડ્યો. શાંતિ ધ્રૂજી ગઈ. એને ગુસ્સો તો એટલો બધો આવ્યો કે કાનાના હાથમાંથી સંદીપને આંચકી લેવા આગળ વધી. પણ, એણે પોતાના મન પર કાબુ મેળવી લીધો.\n\nએણે સંદીપનો હાથ પકડીને કહ્યું: ‘ચાલ, બહારથી આવીને હાથપગ ધોવા નથી જવું?’\n\n‘ભુલાઈ ગયું, મમ્મી’ સંદીપે કહ્યું. ને પછી બાથરૂમ તરફ જતાં જતાં કાનાને કહેતો ગયો, ‘મામા, હું હાથપગ ધોઈને આવું. પછી આપણે કેરમ રમીએ.’\n\n‘ના સંદીપ, મારે તો હમણાં જવું છે. આપણે પછી ક્યારેક રમીશું.’\n\n‘નહીં. મામા. હું તમને નહિ જવા દઉં. મમ્મી, તુ મામાને જવા નહિ દેતી.’\n\n‘ભલે.’ શાંતિ બોલી. એ છોભીલી પડી ગઈ. પોતે કાનો જલ્દી જાય તેમ વિચારતી હતી જ્યારે સંદીપ એને રોકવા માટે હઠ કરતો હતો. ‘બાળકને ક્યાં વિકાર હોય છે! ને બાળક જેવું થવું ક્યાં સહેલું છે?’ એ મનમાં બોલી.\n\nસંદીપ હાથપગ ધોઈને બાથરૂમની બહાર આવ્યો. શાંતિએ મામા-ભાણીયાને ચાનાસ્તો આપ્યાં. ચાનાસ્તો કરીને  બંને  જણા કેરમ રમવા બેઠા. શાંતિને હવે ભાભી અને ભત્રીજીની ખબર પૂછવાનું  સાંભર્યું. કાનાએ ટૂંકા ટૂંકા જવાબો આપ્યા. એનો જીવ કેરમમાં પરોવાઈ ગયો હતો.\n\nપરંતુ શાંતિના જીવને નિરાંત નહોતી. ‘કાનો સાજોસમો તો હશેને? આટલા દિવસો સુરતમાં રોકાણો છે તો એને રોગનાં જંતુઓ તો નહિ વળગ્યાં હોયને? ચેક કરાવીને આવ્યો હોય તો સારું. ચેક તો કરાવ્યું જ હશેને? સુરતથી આવનારા બધાની તપાસ તો થાય છે. પણ તો તો એ વાત ન કરે! ભલું પૂછવું એનું! એ તો તપાસ કરાવ્યા વગર ઘૂસી જાય એવો છે. જૂઠું બોલવામાં પાછો પડે એવો નથી. એના જીજાજી આવે ત્યારે વાત કરવી કે નહિ? કરવી તો પડશેને? સંદીપ કહ્યા વગર રહેવાનો નથી કે- મારા મામા આવ્યા'તા. કાનો તો ભલો હશે તો રોકાઈ જશે. એ એના જીજાજીનો અસલ સ્વભાવ જાણતો નથી ને પડ્યો રહેશે. સાંભળવું મારે પડશે. કાનો સુરતથી આવ્યો છે એવું જાણશે તો એ કાનાને એક પળ માટે પણ ઊભો રહેવા નહિ દે. હે ભગવાન! આજે  તેં શું ધાર્યું છે?’\n\nઅને કાનો એકદમ જ ઊભો થઈ ગયો. ‘અચ્છા તો હમ ચલતે હૈ..’ કહીને એણે પોતાની સુટકેસ હાથમાં લીધી. સંદીપને તેડીને વહાલ કર્યું. ‘આવજો મોટીબહેન.’ કહીને ઝડપથી ઘરમાંથી બહાર નીકળી ગયો.\n\n'એકદમ કાનાને શું થયું? શાંતિ ડઘાઈ ગઈ. ‘આવજે’ સિવાય એનાથી બીજું કશું જ બોલાયું નહિ. સંદીપને તો મામા જતા રહ્યા તે જરાય ગમ્યું નહિ. એ રડવા જેવો થઈ ગયો.\n\nશાંતિએ નિરાંતનો શ્વાસ લીધો.\n\nએણે ઘડિયાળમાં જોયું તો સાડાદશ થયા હતા. કચરાપોતાં કરીને બાઈ તો, કાનો આવ્યો એ વખતે જ જતી રહી હતી. હવે તો બધું કાલે થાય.\n\n‘ના..ના’ શાંતિના મનમાં વિચારો ધડાધડ દોડવા લાગ્યા... એક આખો દિવસ ને આખી રાત! આટલી બધી રાહ ન જોવાય. અશોક તો બે વાગે જમવા આવશે. થોડી ઉતાવળ કરવી પડશે પણ બધું પતી જશે. સફાઈ તો કરવી જ પડશે. અશોકને તો ઠીક, પણ મને પોતાનેય ત્યાં સુધી ઉબકા આવ્યા કરશે. ચક્કર ચડ્યા કરશે. માથું દુ:ખ્યા કરશે. શરીર ગરમ લાગ્યા કરશે. એના કરતાં જેમ બને તેમ જલ્દી બધું સાફ કરી નાખું. કરવું જ જોઈએ.’\n\nશાંતિ ઊભી થઈ. પલંગ પરની ચાદરો, ઓશીકાંનાં કવર, કાનાએ હાથ લૂછ્યા હતા એ નેપકિન,  બધું જ બાથરૂમમાં ફેંક્યું. સંદીપનાં કપડાં બદલાવી નાંખ્યાં. સંદીપે પહેર્યાં હતાં એ કપડાં પણ ધોવામાં નાખ્યાં.  \n\nસંદીપને રમવા મોકલી દીધો. પછી દવાનો પંપ હાથમાં લીધો. મોઢા પર રૂમાલ બાંધ્યો.  એણે દવા છાંટવી શરૂ કરી. કપડાં પર, અંદરનાં ઓરડામાં, બેઠકરૂમમાં..\n\nને ત્યાં તો…\n\n‘મોટીબહેન, આવું કે?’  કાનાનો જ અવાજ!!\n\nશાંતિને થયું કે પોતે પંપ જલ્દીથી સંતાડી દે. પણ કાનો તો બારણામાં આવીને ઊભો રહી ગયો હતો. હવે તો બચાવ કરવો પણ નકામો હતો. છતાંય એ બોલવા ગઈ કે: ‘હમણાં મચ્છર બહુ થઈ ગયાં છે.’  ત્યાં તો કાનો જ બોલ્યો: ‘સૉરી ટુ ડિસ્ટર્બ યુ. મોટીબહેન, હું મારાં ગોગલ્સ બાથરૂમમાં ભૂલી ગયો છું. એક જ મિનિટમાં લઈ આવું.’\n\nકાનો બૂટ કાઢીને બાથરૂમ તરફ દોડ્યો. ઝડપથી પાછો ફર્યો અને બૂટ પહેરતાં બોલ્યો: ‘હવે તમે બરાબર દવા છાંટો. બધું વાતાવરણ જંતુમુક્ત કરો. પછી સરસ મજાની રસોઈ બનાવો એટલે હું અને મારા જજાજી આવીને સાથે જમીશું.’\n\nશાંતિ કાના તરફ જોઈ રહી. ‘આ મૂરખને શું કહેવું?’ એ વિચારવા લાગી...એને શબ્દો મળ્યા નહિ. પણ, એની આંખોને વ્યક્ત કરવા માટે નારાજગી મળી. એના ચહેરા પરનું લખાણ કોઈપણ વાંચી શકે તેમ હતું. કાનો પણ!\n\nછતાં ય કાનો તો જાણે સાવ નફ્ફટ! ‘મોટીબહેન, તમે તો જાણો જ છો ને કે મને શાનું શાક વધારે ભાવે છે? ને તમારા હાથની દાળ તો તપેલી મોઢે પીવાનો છું. ઓકે. ઠીક દો બજે હમ આતે હૈ.’\n\nશાંતિને થયું કે- ‘છુટ્ટો પંપ જ મારું. એક તો સુરતના રોગચાળામાંથી આવ્યો છે ને પાછો ખોટા મસ્કા મારીને રોકાવાની વાત કરે છે.\n\n‘બાઝીગ..ર મૈ  બાઝીગર’ ગીત ગણગણતો કાનો ચાલતો થયો. ઝાંપે પહોંચ્યો ને પાછો ફર્યો.\n\n‘હવે શું છે?’  શાંતિએ ગુસ્સામાં પૂછ્યું.\n\n‘મોટીબહેન, હું તો માત્ર એટલું જ કહેવા પાછો ફર્યો છું કે તમે ગભરાતાં નહિ. હું સૂરતથી નથી આવ્યો. સૂરત હું ગયો જ નથી. સૂરતથી મારે ત્યાં પણ કોઈ આવ્યું નથી. હું તો રાજકોટથી સીધો જ આવ્યો છું. અહીં થોડું કામ હતું તે પતાવવાનું છે. બપોરે મારા જીજાજીની સાથે બેસીને જમીશ. ઓકે... આઈ એમ ગોઈંગ’  કાનો ધડાધડ બોલી ગયો ને દરવાજે પહોંચી પણ ગયો.\n\nકાનાએ દરવાજેથી ફરી બૂમ પાડી: ‘મોટીબહેન, સોરી ફોર મજાક.’\n\nને શાંતિએ મીઠા ગુસ્સા સાથે પંપ ઉગામ્યો.\n\n",
      "duration": "9 mins",
      "category": "Comedy"
    },
    {
      "id": 22,
      "title": "અંદાજ - એ - લગ્ન",
      "story_name": "હવે આમા લગ્નનો અંદાજ શું હોય વળી....પણ કોઈકવાર લગ્નની ગતિવિધિઓ ચાલતી હોય ત્યારે કંઇક એવું નજરે ચડી જાય કે આવા ચિત્ર વિચિત્ર શિર્ષકો આપવા પડે. લગ્નસરાની ઋતુઓ ચાલે છે, એટલે ઠેર ઠેર પાર્ટી પ્લોટો હર્યા ભર્યા લાગવાના જ. એમાં પણ પાછા વિદેશી પંખીઓ આ જ મહિના મા આવે એટલે ઘડિયાં અને હડિયા લગ્નમાં કોઈ ફરક જ ના લાગે. અને જેના લગ્ન થવાના હોય તે વાંઢો કે વાંઢી એક પાંજરામાંથી કૂદી ને બીજા પાંજરામાં કેદ થવા ઉત્સુક હોય. હવે આ લોકોને કોણ સમજાવે કે તું જ્યાં છે ત્યાંજ બરાબર છે....અને હવે તો પાછું નવું નીકળ્યું છે કે બરાબર ૧૦-૧૨ દિવસ બાકી રહ્યા હોય એટલે અચાનક તેમના મા ઉત્સુકતા અને અધીરાઈ નો અતિરેક થવા માંડે, એટલે મુખ - પુસ્તક (ફેસબૂક) ઉપર ત્રાસ ફેલાવા માંડે કે \"10 ડેઝ ટુ ગો\", \"9 ડેઝ ટુ ગો\"....વગેરે વગેરે. હવે આટલું અધીરાઈપણું ભણતી વખતે પરીક્ષાઓ આવતી ત્યારે પણ નહોતું બતાવ્યું...પણ લગ્નવાંછુક યુવક કે યુવતી એ ભૂલી જાય છે કે આ તો બહુ મોટી પરીક્ષા હોય છે જે લગભગ આખી જિંદગી ચાલે છે. અને હજી આનાથી અટકતા હોય તો બરાબર છે, પણ પછી લગ્ન પહેલાનું ફોટો શૂટ કરાવવા માટે વ્યાવસાયિક ફોટોગ્રાફરને રોકવાનો. પેલો પૈસા ખંખેરવા માટે જાતજાતના સ્થળો નક્કી કરે, તે ફોટો શૂટ ને લગતા કપડાં, જૂતા, મેકઅપ વગેરે વગેરે તો કરાવવું જ પડે. એક બીજાની પાછળ દોડતા ફોટા, સાઇકલ ચલાવતા ફોટા, મોતિયો ઉતરાવ્યા પછી જેવા કાળા ચશ્મા પહેરવા પડે એવા ચશ્મા પહેરી ને, છોકરો પોતે કમરે થી વળી ને છોકરીનો એક હાથ પોતાના હાથમાં અને છોકરીનો ખભો બીજા હાથ ઉપર ટેકવી ને ફોટો પડાવવા નો અને એમાં જો છોકરીનું વજન ૭૫-૮૦ કિલો હોય તો છોકરા ને આજીવન હાથ અને કમર રહી ગયા ના દાખલા પણ છે (દાખલા વિશે બહુ પૂછપરછ કરવી નહીં). મારા લગ્ન થયાં ત્યારે આવી કોઈ ભાંજગડ હતી નહીં એટલે મારો ખભો અને હાથ હજી પણ સુરક્ષિત છે......ખેર, મૂળ મુદ્દા ઉપર આવી જાઉં...!\n\nમારા નજીક ના સગા ને ત્યાં લગ્નમાં રાજકોટ જવાનું થયું. એટલે હું અને મારા પત્ની લગ્ન ને આગલે દિવસે રાજકોટ પહોંચી ગયા હતા. અમે મોસાળ પક્ષ તરફથી ગયા હતા એટલે જેવા ઉતારે પહોંચ્યા કે ત્યાં હાજર રહેલ હરખપદુડી મહિલાઓ મોટે મોટેથી રાગડા તાણવા લાગી \"અમ્ ઘેર મોસાળીયા ભલે પધાર્યા....ફલાણા બેન ના\"...હવે આમા અમને એ ખબર ના પડી કે તે મહિલાઓ અમને આવકાર આપતી હતી કે ખખડાવતી હતી....આઘાતજનક મુખમુદ્રા સાથે હું અને મારા શ્રીમતીજી આ બધો ખેલ જોઈ રહ્યા. માંડ માંડ પેલી મહિલાઓ ટાઢી પડી અને અમે પણ એ ક્ષણિક આઘાત મા થી બહાર આવ્યા.....કેમ છો કેમ નહીં નો તોપમારો ચાલ્યો. આ બધા ગોળાઓ ઝીલતા ઝીલતા લગભગ કલાક નીકળી ગયો. જે કન્યાના લગ્ન હતા તે મારી પિતરાઈ બહેન થતી હતી. થોડા મોડી ઉંમરે લગ્ન થયાં હતાં એટલે તે સૌથી વધારે ઉત્સુક હતી, અને સ્વાભાવિક છે. બીજા બધા સગાઓ પણ મળ્યા. કુટુંબ મા પણ ઘણા વખતે પ્રસંગ આવ્યો હતો એટલે સહુ કોઈ ઉત્સાહિત હતા. ત્યાંજ મને પાછળ થી કોઈ એ જોરદાર ધબ્બો માર્યો, અને એ ધબ્બો એટલો જોરદાર હતો કે હું બે ડગલાં ઠેબે ચડી ગયો. હવે આમા દુર્ઘટના એ થઈ કે મારી સામે જ મારા શ્રીમતીજી ઊભા હતા અને જેવો ધબ્બો પડ્યો કે મારું નાક જોરથી શ્રીમતીજી ના નાક સાથે ટકરાયું. કાળો ચિત્કાર નીકળી ગયો મોઢાંમાંથી. શ્રીમતીજીના નાકનો પરચો આટલા વર્ષે પહેલી વાર થયો. આટલું પથ્થરીયું નાક પહેલી વાર જોયું મેં. ખેર.....થોડો સ્વસ્થ થયો અને પાછળ વળીને જોયું તો એક સંબંધી હતા, જે ઘણા વર્ષે મળ્યા હતા. મને ખૂબ અફસોસ થયો કે આટલા વર્ષો સુધી હું કેમ નહોતો મળ્યો ? જો નિયમિત મળતો રહેતો હોત તો આજે આ ધબ્બાનો હુમલો હું ટાળી શક્યો હોત. રાત્રિ ભોજન ને ન્યાય આપી ને બીજા સગા સંબંધીઓ સાથે હું વિવેક ખાતર બેઠો. થોડો થાકેલો હતો એટલે આંખે દોઢ કિલો રીંગણા તોળાતા હતાં. આમ તેમ ની મજાક મસ્તી થઈ રહી હતી. કન્યા સાથે અમુક લોકો કારણ વગરની અને પાયાવિહોણી મજાક કરતા હોય છે.....આવું મેં અનેક વાર ઘણા લગ્નોમાં જોયું છે. એ બધું પત્યું એટલે હું પણ ઊભો થઇ ને એમને ફાળવેલ ઓરડામા સુવા જતો રહ્યો. હવે ત્યાં બીજી ઉપાધિ રાહ જોઈ ને જ ઊભી હતી. વાત એમ હતી કે ઓરડો હતો મોટો, એટલે તેમાં લગભગ ૮-૧૦ પલંગ મૂકેલા હતા. અમુક મહેમાનો તો ક્યારના આવી ને સુઈ ગયા હતા. મારી એક તકલીફ એવી છે કે જ્યાં સુધી બરફ ના પડે ત્યાં સુધી મારે પંખો તો ફેરવો જોઈએ. હવે ઓરડો હતો મોટો અને પંખા હતા ફક્ત અને ફક્ત બે, અને તે પણ બંધ. જે મહેમાનો સૂતા હતા તે લોકો તો ગોદડા લપેટી ને એવી રીતે સૂઈ ગયા હતા જાણે બહાર માઈનસ ૨ ડિગ્રી ઠંડી હોય. મારો જે પલંગ હતો તે છેક છેવાડે હતો અને પંખા હતા વચ્ચે. તો પણ હિંમત કરી ને પંખા ની સ્વીચ તો પાડી, તો જાણે પંખાની ઊંઘમાં ખલેલ પાડી હોય અને એ કોપાયમાન થયો હોય તેમ જોર જોર થી અવાજ કરતો સીધો ૪ ઉપર ફરવા માંડ્યો, એટલે મેં તેને થોડો ધીમો કરવા માટે કોશિશ કરી તો પંખો થઈ ગયો સાવ બંધ....એટલે મેં ફરી પાછી કોશિશ કરી જોઈ પરંતુ વ્યર્થ. પંખા ની પિન એક જ ક્રમાંક ઉપર ચોંટેલી હતી. મેં ફરી પાછી સ્વીચ પાડી અને પંખો ફરી પાછો થયો કોપાયમાન....પંખા ની ઠંડી હવા અને તેના અવાજ ને કારણે એક મહેમાન જે ટૂંટિયું વાળી ને સૂતા હતા તે આંખો ચોળતા ચોળતા ઊભા થયા અને મારી સમક્ષ એવી રીતે જોયું જાણે કે હું તેમનો સગો સાળો હોઉં (આ વાક્ય વાંચી ને ગોરધન ઓ એ મન મા હસી લેવું). હું પણ બેબાકળો થઈ ગયો હતો. હવે આમા સૂવું કેમ ? જીવનની ગંભીર સમસ્યા નું નિર્માણ થઇ ચૂક્યું હતું. ત્યાંજ પવનપુત્ર હનુમાન દાદા મારી વહારે આવ્યા હોય તેમ બીજા એક મહેમાન હતા તેમણે મને કહ્યું કે બાજુના ઓરડામાં પંખો બરાબર ચાલે છે એટલે હું ત્યાં જઈ ને સુઈ ગયો. મારા શ્રીમતીજી બીજા ઓરડા મા હતા, એટલે તેમને તો કોઈ વાંધો નહોતો....ચાલો, રાત તો પૂર્ણ થઈ આમ ને આમ.\n\nબીજે દિવસે લગ્ન હતાં એટલે થોડા વહેલા ઊઠીને પ્રાતઃ કર્મ પતાવી ને તૈયાર થઈ ગયા. જાન લગભગ ૧૧ વાગે આવવાની હતી એટલે તે પહેલાં જ બીજી બધી વિધિ પતાવી ને જાનના સ્વાગતની તૈયારીમાં લાગવાનું હતું. હું ગઈકાલથી નિરીક્ષણ કરી રહ્યો હતો કે એક ભાઈ પોતાના ખભે થેલો લટકાવી ને આમથી તેમ રઘવાયા ઢોરની માફક દોડા દોડ કરતા હતા. તેમનો ચહેરો જોઈને સ્પષ્ટ થતું હતું કે જેટલી ચિંતા કન્યાની માં કે કન્યા ને નહોતી, તેનાથી અનેક ગણી ચિંતા પેલા ભાઈ ને હતી. આમ તો અમારા ઓળખીતા જ હતા, એટલે મેં તેમને બોલાવવાની કોશિશ કરી.....તો જવાબ મા ફક્ત બે હાથ આમતેમ ફેરવી, માથું વિચિત્ર રીતે ધુણાવી ને અને ખભે લટકેલો થેલો જાણે તેમની તલવાર હોય તેમ ઉલાળી ને મને ઈશારાથી જણાવ્યું કે \"હમણાં નહીં...પછી\". અને હું પણ સમસમી ને ઊભો રહી ગયો. મને વિચાર આવ્યો કે ખબર નહીં પેલા થેલા મા શું હશે? થોડી વાર પછી ખબર પડી કે એ મોટા થેલા મા ફક્ત મોબાઈલ હતો....લ્યો બોલો.... ખોદ્યો ડુંગર અને કાઢ્યો ઉંદર. પણ તમે જોજો....કોઈ પણ લગ્ન મા એક તો વ્યક્તિ એવી હોય જ કે જે આખા લગ્ન નો ભાર પોતાના માથે વિના કારણે અને આમંત્રણે લઈ ને ફરતો હોય, ફુવા મોઢું ફુલાવી ને ફરતા હોય અને બનેવી ભારેખમ મુખમુદ્રા ધારણ કરી ને ફરતા હોય. ચાલો આગળ વધીએ......પહેરામણીનો પ્રસંગ આવ્યો..... ઢોલ નગારાં વગાડતા વગાડતા જાનૈયાઓ આવી પહોંચ્યા. હવે મઝાની વાત એ થઈ કે આગળ જે બધી સ્ત્રીઓ પહેરામણી ના થાળ લઈ ને આવી રહી હતી તે બધી ઓ કાળા ગોગલ્સ મા..... અરે....આનો શું મતલબ? મેં ઘણા બધા તર્ક લગાવી જોયા પણ એકેય કામે ના લાગ્યા....પહેરામણી અને કાળા ગોગલ્સ નો શો સંબંધ એ કોઈ વાંચક ને ખબર પડે તો જણાવવા નમ્ર વિનંતી. હું આ બધો તાલ જોયે રાખતો હતો. આપ લે નો પ્રસંગ પત્યો ના પત્યો ત્યાં બપોર ના જમણ નો પોકાર પડ્યો. લગ્ન આમ તો સાંજ ના હતાં, પણ જાન સવારે આવી ચૂકી હતી એટલે તેમને ભોજન આપવું પડે. હવે પંગતની પ્રથા નાબૂદ થઈ ગઈ છે એટલે બુફે (ભૂખે) જમણ હતું, પણ આયોજકો એ અમુક ખુરશી ટેબલ રાખ્યા હતા, એટલે જે લોકો ને શરમ નેવે મૂકી ને ઠુંસ્વું હોય તો તે ટેબલ ઉપર બેસી ને ઠુંસી શકે. જાત જાતના વ્યંજનો હતાં. હું પણ શરમાતો શરમાતો એક જગ્યા શોધી ને પોતાની પ્લેટ લઈને ઊભો રહી ગયો...(ટેબલ ઉપર ના બેઠો નહીંતર વાચકો ને એમ થાત કે મારે પણ ઠુંસવું હશે). હું અડધે પહોંચ્યો હોઈશ ત્યાં દૂર ના એક ટેબલ ઉપર હોંકારા પડકારા સંભળાયા.....હું કુતૂહલવશ ત્યાં ગયો. એક ભાઈ, જે જાનમાં આવ્યા હતા તે ટેબલ ઉપર બેઠા હતા અને બીજા એક ભાઈ, જે કન્યા પક્ષે એટલે કે અમારે પક્ષે હતા તે હાથમાં પ્લેટ લઈ ને ઊભા હતા. પ્લેટ મા લગભગ ૩૦-૪૦ ડ્રાય ફ્રુટ બરફી ના મોટા કહી શકાય એવા ચગદા હતા અને જે ભાઈ બેઠા હતા તેમના મોઢાં મા ઓરી રહ્યા હતા....સ્વાભાવિક રીતે મને થયું કે આ તો આગ્રહ કરતા હશે, પણ પછી તો જેમ જેમ વખત જવા માંડ્યો તેમ તેમ પેલા ભાઈ જાન વાળા ભાઈ ના મોઢાં મા ચગદા મૂકી રહ્યા હતા....એક, બે, ત્રણ, ચાર.....એમ એમ કરતાં લગભગ ૨૦ તો મારી સામે જ પેલા ભાઈ ખાઈ ગયા. હું અહોવૈચિત્રમની મુખ મુદ્રામા આ ઘટના નિહાળી રહ્યો. મારું મોઢું ખુલ્લું રહી ગયું....અમારા નાગરોમાં આગ્રહનું ચલણ ખરું અને મારા વડીલો મારફત સાંભળ્યું પણ છે કે આગ્રહ કરે ત્યારે કન્યાનો પિતા હાથ જોડી ને ઊભો રહે કે.....હવે બસ કરો બાપલા, બીજા પણ જમવાના બાકી છે...! હું જોઈ શક્તો હતો કે જે ભાઈ આ બધું આરોગી રહ્યા હતા તેનું વજન માંડ ૬૦-૬૫ કિલો નું જ હશે....તો પછી બીજો વિચાર એ પણ આવ્યો કે આ બધું ક્યાં જતું હશે ? મારું તાર્કિક મગજ દોડવા લાગ્યું. મને થયું કે આ ભાઈ જમ્યા પછી જે \"જગ્યા\" એ પોતાની સ્થાપના કરશે ત્યાંથી ઊઠીને લગ્ન સમયે પહોંચી શકશે કે કેમ ? એવું પણ નથી કે પેલા ભાઈ ના પેટની ભીતર કોઈ યંત્ર મૂક્યું હોય અને તે આ બધી મીઠાઈઓ પચાવી દેતું હોય....આયાત હોય ત્યાં નિકાસ પણ હોય જ.......ખેર, ઘણો જુગુપ્સા પ્રેરક વિચાર હતો. હવે આ બધી ધમાચકડી ચાલતી હતી ત્યાં એક દુર્ઘટના ઘટી ગઈ....જે ભાઈ બરફી ખવડાવી રહ્યા હતા, તેમના હાથમાંથી એક મોટું ચગદુ છટકી ને ટેબલ ઉપર બેઠેલા ભાઈ ની પ્લેટમાં પડ્યું. હવે પડ્યું તો પડ્યું પરંતુ પડ્યા ભેગુ તાંડવ મચાવી દીધું. એ ચગદું સીધું પ્લેટ મા મુકેલ કઢીની વાટકીમાં જઈ ને બેઠું. કઢી આ હુમલા માટે તૈયાર નહોતી, એટલે તેણે પણ બમણા જોશ થી વળતો પ્રહાર કરતી હોય તેમ વાટકીમાંથી ઉછાળો માર્યો. અને જેવો ઉછાળો માર્યો એટલે કઢી ના મોટા મોટા છાંટા પેલા ભાઈ ની રેશમી કાળા રંગની શેરવાની ઉપર ઉડ્યા.....હો...હો.... અરે... અરે....ના પોકાર બન્ને પક્ષે પડ્યા. પેલા ભાઈનું મોઢું ખસિયાણુ થઈ ગયું. તેમની શેરવાની ઉપર નવી જ ડિઝાઈન થઈ ગઈ.....બરફી બાજુ ઉપર મૂકી ને એ ઊભા થઈ ગયા....આગ્રહ આગ્રહ ને ઠેકાણે રહી ગયો અને શરૂ થઈ સાફ સફાઈ....પણ કઢી જિદ્દી હતી.... તેણે બરફી ઉપર નો ગુસ્સો શેરવાની ઉપર કાઢ્યો....દહીં અને કોથમીર તો નીકળી ગયા પરંતુ કઢી તેની છાપ છોડી ને જ રહી.....હું પણ આ ઘટનાનો મુક સાક્ષી બની બેઠો. જે ભાઈ આગ્રહ કરતા હતા તે પણ છોભાઈ ગયા, અને ત્યાંથી ધીમેથી ખસકી ગયા. અને આમ બપોરનું દુર્ઘટનાગ્રસ્ત જમણ પત્યું.\n\nસાંજના લગ્ન હતાં. વરઘોડો (ગાડી) આવી ગયો. પાર્ટી પ્લોટ ના દરવાજે વરરાજા ના મિત્રો અને તેના સગાં વ્હાલા ઓ ટાંટિયા તૂટી જાય એવું નૃત્ય કરી કરી ને થાક્યા. વરરાજા પિંખવાનો (પોંખવાનો) પ્રસંગ આવ્યો. હવે એવું હોય છે કે વરરાજા ઉંબરા ઉપર પાન ખાધેલા મોઢાં સાથે ઊભો રહે અને કન્યા અતિશય ધીરા પગલે માંડ માંડ ચાલતી કહો કે ધક્કા મારી ને આવે....હાથમાં ફૂલના હાર સમો ગળા પટ્ટો હોય, અને પછી ત્યાં આવે એટલે બન્ને પક્ષ ના લોકો વરરાજા અને કન્યા ને ઉપાડી ને છત સુધી લઈ જાય અને પછી જેના મા ગજું હોય તે ગળા પટ્ટો એક બીજા ના ગળા મા ફેંકે (ફેંક્યો જ કહેવાય). હવે આ પ્રસંગ મા પણ એક હાસ્યાસ્પદ દુર્ઘટના સર્જાઈ ગઈ. વરરાજાના મિત્રો હરખપદુડા થઈ ને પેલા થનારા ગોરધન ને તેના ટાંટિયાથી ઊંચક્યો, પરંતુ એમાં એવું થયું કે આ પ્રક્રિયા દરમિયાન વરરાજા એ જે સુટ પહેર્યો હતો તેનું પેન્ટ અધ્ધર ચડી ગયું. આ ઘટના ને લીધે વરરાજા પોતે અને તેના મિત્રો છોભીલા પડી ગયા. એટલે વરરાજા નો ઉઘાડો પગ ઢાંકવા માટે જે એક મિત્ર એ વરરાજા ને પકડ્યો હતો તેણે તેનો હાથ છુટ્ટો મૂકી દીધો અને વરરાજાનું પેન્ટ સરખું કરવાનો પ્રયત્ન કર્યો. પણ થયું એવું કે આ પ્રક્રિયા દરમિયાન પેલા મિત્રથી વરરાજાનો પગ છટકી ગયો અને વરરાજા અચાનક બીજી બાજુ એ નમી પડ્યા. તેને લીધે થયું એવું કે એક બાજુ નો પગ અચાનક ઘૂંટણ થી અધ્ધર થઈ ગયો. આને લીધે વરરાજાના શરીરનું દબાણ પેન્ટ ઉપર આવી ગયું અને...... ચ ર રર રર......પેન્ટ એ શરણાગતિ સ્વીકારી લીધી....વરરાજા નો વરઘોડો ખરા અર્થમાં નીકળ્યો. ત્યાં હાજર સહુ કોઈ ક્ષોભજનક સ્થિતિમાં મુકાઈ ગયા. વરરાજા ને તરત જ નીચે ઉતારી ને તેમની પોંખવાની વિધિ પૂર્ણ કરી.....પાર્ટી પ્લોટ ના એક અલાયદા ઓરડામાં વરરાજા ને લઈ જવામાં આવ્યા અને તાત્કાલિક કોઈક બીજી વ્યવસ્થા કરીને તેમનું પેન્ટ બદલાવી દેવામાં આવ્યું. \n\nતે પછીની વિધિઓ તો બધી સામાન્ય જ રહી. હાટકેશ દાદાની કૃપાથી બીજી કોઈ દુર્ઘટના ઘટી નહીં. કન્યા પણ પધરાવી દીધી અને તે સાથે વરરાજા પણ વધેરાઈ ગયો. અમે પણ વર કન્યા ને શુભેચ્છા પાઠવી, સ્વાદિષ્ટ ભોજન ને ન્યાય આપી ને પરબારા ત્યાંથી વડોદરા પરત.",
      "duration": "10 mins",
      "category": "Comedy"
    },
    {
      "id": 23,
      "title": "પતિની વ્યથા",
      "story_name": "હું બિચારો પતિ. તમને થતું હશે કે પતિ ક્યારેય બિચારો હોય શકે? અને એ પણ ભારત જેવા પુરુષપ્રધાન દેશમાં? પણ હા, આ જ દેશમાં માઁ દુર્ગા કાલી સ્વરૂપ લઈને મહિષાસુર જેવા રાક્ષસોનો વધ કરે છે એ વાત સામાન્ય રીતે લોકો ભૂલી જ જાય છે. હા તો ક્યાં હતા આપણે? હું બિચારો પતિ શા માટે છું એ વાત શરુ કરતા પહેલા એક બીજી વાત કહી દઉં કે આ લેખ કોઈ સ્ત્રી વિરોધી લેખ નથી પરંતુ એક પતિ કે જ પોતાની પત્નીથી વ્યથિત છે એની વાત છે. હું પોતે સ્રીઓનો ખુબ આદર કરું છું અને મારી પત્નીને પણ ખુબ પ્રેમ કરું છું.\n\n\n\nતહેવારો ગમે તે આવે અને જાય પરંતુ એનાથી પતિ ને કંઈ જ ફાયદો થયો? એમના માટે તો બધા જ તહેવારો કે એમ કહો કે બધા જ વાર સરખા. રવિવારની રજા પણ પતિ ના ભાગે તો ભાગ્યે જ આવે. ના, ના, એમ નહિ, કહેવાનો મતલબ એમ છે કે બીજી કોઈ નોકરી કે વ્યવસાય કરતા હોય તો તમને  રવિવારની કે બીજાકોઇ વારે અઠવાડિયામાં એક દિવસની રજા મળી શકે પરંતુ જ્યાં પત્ની બોસ હોય એ નોકરી એવી છે કે જેની ડીક્ષનરીમાં રજા જેવો કોઈ શબ્દ જ ન મળે. ઉલ્ટું રજા ના દિવસનો કાર્યક્રમ તો રજાના ૧૦ દિવસ પહેલા જ ગોઠવાઈ ગયો હોય.\n\n\n\nમારી વાત લગ્ન કરીને પસ્તાઈ રહેલા મારા ભાઈઓ બહુ સારી રીતે સમજી શકશે. જેમને હજી લગ્ન જીવનનો અનુભવ નથી થયો એવાં મારા નસીબદાર ભાઈઓ આ લેખ વાંચી સમજી શકશે. અરે ના ના, લગ્ન એ કંઈ ખરાબ નથી એ તો એક એવો લાડવો છે કે જે ખાધા પછી લાડવામાં રહેલા જાયફળની જેમ ચડે અને ન ખાય તો ખાવાનું મન પણ થયા રાખે. કેમ સાચી વાત ને?\n\nહમણાં જ નવરાત્રીનો તહેવાર ગયો. નવરાત્રીના તહેવારોમાં સૌથી પહેલી રજા ઘરે કામ કરતા રસોઈવાળા બહેન, કામવાળા બહેન લે. એટલે મારા શ્રીમતીજી પણ એમનું બુટિક લગભગ બંધ જેવું જ રાખે.\n\n\n\nવાતો વાતો માં એ કહેવાનું રહી ગયું કે મારા શ્રીમતીજી અમારા શહેરના જાણીતા ફેશન ડિઝાઈનર છે સાથે સાથે એ એનજીઓ પણ ચલાવે છે અને હું એક લેખક કમ પાર્ટટાઈમ બુટિક મેનેજર કમ અકાઉન્ટન્ટ કમ સેલ્સ પર્સન કમ પતિ છું.\n\nપહેલા નોરતાના દિવસે મેં મારા શ્રીમતીજી ને કહ્યું,\" અરે સાંભળે છે? હમણાં ઘણા દિવસથી તારા હાથના દાળ-ભાત નથી ખાધા. રસોઈવાળા બહેનના હાથના દાળ-ભાત ખાઈ ખાઈ ને હું કંટાળી ગયો છું. જ્યાં સુધી મમ્મી સાથે રહેતો હતો ત્યાં સુધી તો એમના હાથના દાળ-ભાત રોજ ખાવા મળતાં. શું આજે મને તારા હાથ નો લાભ મળશે?\"\n\n\n\nમને શું ખબર કે મેં એને કેવો ભયાનક સવાલ પૂછી લીધો હતો! આ સવાલની ભયાનકતા એ સવાલ પુછયાંની પાંચ જ મિનિટમાં જોવા મળી, નહિ નહિ સાંભળવા મળી.\n\n\n\nશ્રીમતીજી બોલ્યા \"શું કહ્યું તમે? દાળ-ભાત બનાવું? અરે અહીં મારા પગની કઢી થઇ ગઈ છે અને પતિદેવને દાળ-ભાત ખાવા છે? અરે ક્યારેક એમ તો પૂછો કે તને કેમ છે? તારી તબિયત તો સારી છે ને? ચાલ આજે કોઈ કામવાળા નથી આવવાના તો આપણે બહાર જમી આવીએ અથવા તો લાવ આજે હું તને રસોઈમાં મદદ કરું. પણ ના, એવું પૂછવાનું તો એક બાજુ રહ્યું ઉપરથી તમારા મમ્મીના ગુણગાન ગાઈ ને મને મ્હેણાં મારો છો? મારે હજી કેટલા બધા કામ બાકી પડયા છે. હજી મનીષભાઈ સાથે પેલા લાઈટ ફિટિંગ કરવાવાળાને પણ મળવા જવાનું છે. આ જો, એમનો જ ફોન આવી રહ્યો છે. હું એમની સાથે પેલા ભાઈને મળતી આવું. મેં શાક તો બનાવી લીધું છે, રોટલી આવી ને બનાવીશ.”\n\n\n\nઆ સાંભળ્યા પછી એમ થયું કે કયાં મુહર્તમાં મેં દાળ-ભાત બનાવવાનું પૂછી લીધું? ત્યાં જ મારા મનમાં એક વિચાર પ્રગટ થયો કે ચાલને આજે હું એને દાળ-ભાત બનાવીને સરપ્રાઈઝ આપું. વિચાર કરતો કરતો હું રસોડામાં ગયો અને દાળ અને ચોખા ગોતવા લાગ્યો. હા, હું મારી પત્નીની ગેરહાજરી માં ક્યારેક ક્યારેક એના રાજ્યમાં હાથફેરો કરી લઉં છું. હાસ્તો વળી, મારી પત્ની મારા દિલ તેમજ ઘરની રાણી છે તો રસોડું તો એનું રાજ્ય જ થયું ને!!! હા, એ વાત અલગ છે કે કામની વ્યસ્તતાના કારણે એ હવે એના રાજ્યમાં એટલે કે રસોડામાં ઓછી જાય છે અને અમને રસોઈવાળા બેન નો લાભ મળતો રહે છે. પરંતુ તો પણ કહેવાય તો એ રાણી જ!\n\n\n\nહવે ચોખા તો જાણે મળી ગયા પણ આ દાળ ખબર નહિ ક્યાં છુપાઈ ને બેઠી હતી. મારુ સાળુ, જયારે જરૂર હોય ત્યારે જ આપણને દાળ ન જડે. બાકી તો ઠુમક ઠુમક કરતી આડી આવતી હોય. આખરે મહામહેનતે દાળ ગોતી લીધી અને દુશ્મન રાજ્યમાં પણ આપણે દાળ-ભાત બનાવીને આપણો વાવટો ફરકાવી દીધો.\n\nદુશ્મન રાજ્ય? હા ભાઈ હા, દુશ્મન રાજ્ય. એવું શા માટે એ પણ હમણાં જ ખબર પડી જશે. હજી તો કોથમીર સુધારીને દાળ ને શણગારતો હતો ત્યાં જ એ આવી.\n\n\n\n\"અરરરરરર .......આ રસોડાની શું હાલત કરી નાખી છે તમે તો? હું બનાવી દેત તમને દાળ-ભાત. એટલે જ તો ભાગતી ભાગતી આવી. હવે આ બધું કોણ સાફ કરશે? એક તો આજે બાઈ પણ નથી આવવાની. તમે તો હંમેશા મારુ કામ જ વધારતા હોય. હવે ત્યાં ઉભા ઉભા મને શું જોઈ રહ્યા છો? ચાલો હવે આ રાયતો તમે જે ફેલાવ્યો છે એ ઠીક કરવામાં મારી મદદ તો કરો.\"\n\nલ્યો બોલો, છૂટ્યો અમારા રાણી નો હુકમ. હવે આપણે આ હુકમ ને હસતા મોઢે જ, કોઈ પણ જાતની સાફ સફાઈ દીધા વિના સ્વીકાર્યે જ છૂટકો. આપણે તો મદદ કરી રહ્યા હતા પણ શું ખબર કે એનું કામ વધારી રહ્યા હતા.\n\n\n\nઆ બધું વાંચી લીધા પછી એવું ન માની લેતા કે મારી રાણી મને પ્રેમ નથી કરતી. જી ના, એના જેટલો પ્રેમ તો મને આ દુનિયામાં કોઈ નથી કરતુ. પણ આ તો ક્યારેક ક્યારેક માં દુર્ગા એની અંદર આવી અને મને એક ને જ એના દર્શનનો લાભ આપે છે.\n\n\n\nએ જ સાંજે, એને રૂમમાં સુંદર રીતે તૈયાર થતી જોઈ મેં એને પાછળથી આલિંગન આપતા પૂછ્યું,\" ડાર્લિંગ, તું આટલી સરસ તૈયાર થઈને ગરબા રમવા જવાની છે? પણ આજે સવારે તો તારા પગ ની કઢી થઇ ગઈ હતી ને? એટલા પગ દુઃખતાં હોય તો ગરબા રમવા જવાની શું જરૂર છે? ચાલને ટીવી ઉપર ફાલ્ગુની પાઠકના ગરબા આવવાના છે તો એ આપણે સાથે બેસીને જોઈએ. જોતા જોતા તારા પગ દાબી આપીશ તો તારા પગને પણ આરામ થઇ જશે અને આપણે સાથે ગરબા પણ માણી શકીશું.\"\n\n\n\nઓહોહોહો .....પાછો પુછાઈ ગયો ભયાનક સવાલ!\n\n\n\nમારી પત્ની મારા ઘરની રાણી તો છે જ પણ સાથે સાથે અમારી સોસાયટીની સેક્રેટરી પણ છે અને મને એના ઉપર ગર્વ છે. આજે સવારે નવરાત્રીની તૈયારીમાં જ એના પગની કઢી થઇ ગઈ હતી.\n\nઆ સ્ત્રીઓની એક વાત ખુબ સારી પણ છે અને સમજાતી પણ નથી. સ્ત્રી ગમે તે ઉંમરની હોય, ગમે એટલા ગોઠણ, પગ, કમર કે બીજું કઈ દુઃખતાં હોય તો પણ ગરબાનું નામ પડે કે બધી જ રમવા માટે તૈયાર જ હોય. અરે, ગરબા રમવા એ સારી વાત છે પણ શરીર દુઃખતું હોય અને ગોળીઓ ખાઈ ખાઈ ને રમવું એ વળી કેવું? પણ આ જ આપણા ગુજરાતની ખાસિયત છે કે અહીં બધા જ તહેવારો લોકો ઉજવે તો છે જ પણ માણે પણ છે. આપણી ગુજરાતી સ્ત્રીઓ નવરાત્રી વખતે પોતાનું દૈનિક કાર્ય તો કરે જ છે અને ગરબા પણ મન મૂકી ને માણે છે.\n\n\n\nહા, તો આપણે ક્યાં હતા, ભયાનક સવાલ, બરાબર ને! ચાલો તો જઈએ હવે ભયાનકતા તરફ...આ ભયાનકતા એટલે બીજું કઈ નહિ પણ સ્ત્રીઓનું જૂનું હથિયાર એટલે કે ઇમોશનલ અત્યાચાર......\n\n\n\nશ્રીમતીજી થોડું ગરીબડું મોઢું કરી ને ઉવાચઃ \" અરે એમ થોડી ચાલે? હું તો સેક્રેટરી છું. મારે તો જવું જ પડશે. અને ત્યાં ગયા પછી જો ગરબા ન રમું તો કેવું લાગે? એટલે ગરબા પણ રમવા જ પડશે. તમારે જો મારા પગ દબાવી જ દેવા હોય તો ગરબા રમી ને આવું પછી દાબી દેજો જેથી કરીને સારી ઊંઘ પણ આવી જાય. મારા પગની કઢી થઇ ગઈ હતી એવા મહેણાં મારવાની શું જરૂર છે? મને ખબર છે મેં આજે દાળ-ભાત નથી બનાવી આપ્યા એટલે જ આમ કહો છો ને! તમને તો મારી કોઈ કદર જ નથી. મનીષભાઈ કાલે જ કહેતા હતા કે ભાભી, ગરબા રમવામાં તો તમને કોઈ હરાવી શકે નહિ. પણ તમારે શું? ઠીક છે બસ, નથી જતી ગરબા રમવા. ભલે બધા ઘરે આવે બોલાવવા માટે. બીજું શું!\"\n\n\n\nઅરે માતાજી, મેં તો તારા પગ દુઃખતાં હતા એટલે કહ્યું હતું અને રહી વાત દાળ-ભાતની તો એ તો ક્યારનાંયે પચી ગયા છે. મને તો યાદ પણ નથી રહેતું એવું બધું. પણ આ બધા ડાયલોગ આપણે આપણા મનમાં જ બોલવાના. પત્ની સામે હીરોગીરી નહિ કરવાની. અરે, પાગલ થઇ ગયા છો? વિફરેલી વાઘણ કે ભડકેલી ભેંસના રસ્તે પડાય?\n\n\n\nહજી એવું વિચારતો હતો ત્યાં જ શ્રીમતીજી બોલ્યા\" અરે, સારું થયું તમે યાદ અપાવ્યું.\"\n\nહું ડરી ગયો કે હવે મેં એવું શું યાદ અપાવ્યું? મેં ડરતા ડરતા પૂછ્યું,\" શું? શું યાદ અપાવ્યું?\"\n\nશ્રીમતીજી:\" અરે પેલા ફાલ્ગુની પાઠક નું ગીત 'પરી હું મેં...' એ ખાસ વગાડવાનું છે એ મનીષભાઈ ને કહી દઉં.\"\n\nજોયું? ગરબા રમવા જવું કે નહીં એ વાત તો એક બાજુ જ રહી ગઈ. પણ અહીં તો એ પોતાની કલ્પનાઓમાં ગરબા રમવા પણ લાગી.\n\nમને થોડી રાહત થઇ અને મગજમાં એક વિચાર ઝબૂકી ઉઠયો. એ વિચાર મેં મારી પત્નીને કહ્યો.\n\n\n\n\"પ્રિયે, મને એક વાત નથી સમજાતી.\"\n\n\"કઈ વાત?\"\n\n“એ જ કે આ ફાલ્ગુની બેનના ગીતના બોલ છે ‘પરી હું મેં...પરી હું મેં..’ પણ આ ગીતમાં નાચતા તો બધા પરા જ હોય છે!!! એવું કેમ?”\n\nશ્રીમતીજી એમની મોટી મોટી આંખો દેખાડી બોલ્યા,\" હા, બસ જો. હું વિચારતી જ હતી કે લેખક મહાશય, ના, ના હાસ્યલેખક મહાશયે કેમ હજી સુધી રમૂજ ન કરી? તો હવે તમને મારા મનપસંદ ગીત માં પણ તકલીફ છે? પરીઓ નાચે કે પરા નાચે? તમે શા માટે આટલા પરેશાન થાઓ છો?\"\n\n\n\nમેં હમણાં ક્યાંક વાંચ્યું હતું કે શાસ્ત્રોમાં કોની સાથે કેવી રીતે વાત કરવી તેનો ઉલ્લેખ કરેલો છે જેમકે,\n\nભગવાન સાથે હાથ જોડી ને,\n\nગુરુદેવ સાથે માથું નમાવી ને,\n\nમાતા સાથે નિખાલસતાથી,\n\nપિતા સાથે આદરથી,\n\nભાઈ સાથે દિલ ખોલીને,\n\nબહેન સાથે વ્હાલથી,\n\nસંતાનો સાથે લાડ પ્યારથી,\n\nમિત્રો સાથે હસી મજાકથી\n\nઅને\n\nપત્ની સાથે? ..\n\nઅરે ભાઈ, પત્ની સાથે કેમ વાત કરવી એનું સંશોધન હજી ચાલુ જ છે...\n\n\n\nહું જયારે મારી રાણી એટલે કે શ્રીમતીજી ને જોવા ગયો હતો ત્યારે મારા સાસુમા અને સસુરજી એમની દીકરીના ખુબ વખાણ કરતા હતા. અમારી દીકરી રસોઈમાં નિપુણ, ઘરના કામકાજ માં પણ એક્કો, ભણવામાં પણ હોશિયાર વગેરે વગેરે. આ બધું તો સમજ્યા કે એ તો દરેક માં-બાપ કહેતા જ હોય છે. પણ સાથે સાથે ત્યારે મારા સાસુમા અને સસુરજી એ એમ પણ કહેલું કે અમારી દીકરી તો પારેવડું છે પારેવડું. મને થોડી નવાઈ લાગી. સામાન્ય રીતે દીકરીને ગાય સાથે સરખાવે. દરેક માં-બાપ ને પોતાની દીકરી ગાય જેવી જ લાગતી હોય છે. બસ આગળ 'શીંગડાવાળી' શબ્દ ભુલાઈ જાય છે. પણ આ પારેવડું વળી નવું આવ્યું લાગે છે માર્કેટ માં!!! લગ્ન પછી સમજાયું કે આ પારેવડાં વાળી વાત સાચી પણ આગળ 'ચાંચવાળું' બોલતા ભુલાઈ ગયું લાગે છે.\n\n\n\nહજુ આ બધા વિચારો કરતો હતો ત્યાં જ મારા શ્રીમતીજી બોલ્યા,\" હવે આમ બેઠા બેઠા શું મનમાં ને મનમાં હસો છો? કોઈ જોક હોય તો મને પણ કહો અને ન હોય તો તૈયાર થઇ જાવ. ગરબા રમો નહિ તો કઈ નહિ પણ જોવા તો આવવું જ પડશે. હું જાઉં છું અને તમે જલ્દી કરજો. વળી પાછું કઈ લખવા બેસી ન જતાં.\"\n\n\n\nહું એક હાસ્યલેખક છું એટલે આવી નાની નાની વાતોમાં પણ હાસ્ય શોધી જ લઉં છું. \n\nઆમ કરતા નવલા નોરતાની નવ રાત્રિઓ પૂરી થઇ અને દશેરાનો દિવસ આવ્યો. સવાર સવારમાં જ ફાફડા-જલેબીનો નાસ્તો કરી હું અમારી સોસાયટીના ચોગાનમાં ચક્કર મારી રહ્યો હતો ત્યાં જ મને શ્રીરામ નું બાણ ચડાવેલું અને એની બરાબર સામે રાવણ નું દસ માથાવાળું પૂતળું દેખાયું. મારા મનમાં એક તોફાની વિચાર આવી ગયો.\n\n\n\nસાંજે અમારી સોસાયટીમાં એકદમ ચહેલ-પહેલ હતી. ખાણી-પીણીના લાગેલા નાના-નાના સ્ટોલમાં બધા ભોજનની લિજ્જત માણી રહ્યા હતા.\n\nહું, મારી રાણી સાથે દરેક સ્ટોલની મુલાકાત લઇ અને ભોજનનો સ્વાદ માણી રહ્યો હતો. ફરતાં-ફરતાં અમે પેલા શ્રીરામ અને રાવણ ના પૂતળા પાસે આવી ગયા. મેં શ્રીમતીજી ને કહ્યું કે શ્રીરામનું કેટલું સરસ પૂતળું છે તો એમની સાથે મારો એક ફોટો તો ખેંચી આપ. મારી પત્ની સામે ઉભીને ફોટો ખેંચી રહી હતી ત્યાં જ મેં ચિંતાના હાવભાવ સાથે એને થોડા ઊંચા સ્વરમાં કહ્યું,\" અરે, અરે અહીં વચ્ચે ક્યાં ઉભી છે? થોડી સાઈડમાં જતી રહે.\"\n\n\n\nશ્રીમતીજી ને ખબર ના પડી કે હું શું કહી રહ્યો છું. આખરે હું એ જ્યાં ઉભી હતી ત્યાં ગયો અને એને થોડી સાઈડમાં લઇ જઈ ત્યાં ઉભી રાખી.\n\nમારા શ્રીમતીજી ના આંખોના હાવભાવ પરથી હું સમજી ગયો કે રાણી બરાબરની મૂંઝાણી!\n\nઆખરે એનાથી ન રહેવાયું અને મને પૂછી જ લીધું.\" હું બરાબર તો ઉભી હતી. ત્યાંથી તમારો ફોટો કેવો સરસ આવતો હતો. મને અહીં શા માટે ઉભી રાખી છે તમે?\"\n\n\n\nમેં જવાબ આપ્યો.\" મને શ્રીરામથી ડર લાગ્યો.\"\n\nશ્રીમતીજી થોડા મુંજાઈ ને,\" એટલે? હું કઈ સમજી નહિ!!!\"\n\nઅરે મારી રાણી, મારી પ્રિયે, મને શ્રીરામ ની બીક લાગી કે તું એકદમ શ્રીરામની સામે જ ઉભી હતી ને તો ક્યાંક શ્રીરામ રાવણ ને બદલે તને બાણ ન મારી દે.\"\n\nઆમ કહી હું શાંતિથી વાવાજોડાની રાહ જોવા લાગ્યો. પણ મારા સદનસીબે એને હજુ સમજાય એ પહેલા જ મારા પાડોશી મિત્રો અમને મળવા આવી ગયા અને હું બચી ગયો.....\n\n\n\nબીજા દિવસે સવારે ચા પીતાં-પીતાં મારી પત્ની એ પૂછ્યું,\" કાલે તમે શું કહેતા હતા? શ્રીરામ અને પેલું બાણ ?\"\n\nમેં કહ્યું, \"અરે એ બધું જવાદે ને રાણી. હાશ, તહેવારો પત્યા.\"\n\nશ્રીમતીજી\" અરે ક્યાં પત્યા છે? હજી દિવાળી તો બાકી છે......\"\n\nહવે દિવાળીમાં શું કારસ્તાન થાય છે એ વાત તો દિવાળીએ...!",
      "duration": "10 mins",
      "category": "Comedy"
    },
    {
      "id": 24,
      "title": "જલસા કરો જીવનલાલ",
      "story_name": "ખરા બપોરનો તાપ આકરાપાણીએ હતો. પુલ પરથી પસાર થતા વાહનોનો કાન ફાડી નાખે તેવો કર્કશ અવાજ અને ધુમાડો એક સંપ થઇ કાળો કેર વર્તાવી રહ્યા હતા. આવા અકળાવનારા સમયે જીવનલાલ આપઘાત કરવાના ઈરાદાથી અહીં આવ્યા હતા.પછી પુલ પરથી નદીમાં કૂદવા ગયા હતા.આ વેળા તેમનો શ્વાસ અદ્ધર થઇ ગયો હતો.શરીર શૂન્ય બની ગયું હતું. કોઈ જાતનો ભાર રહ્યો નહોતો. આમ તો તેઓ મનથી મૃત્યુને વરી ચૂક્યા હતા. હવે તો માત્ર તનનો જ નાશ કરવાનો હતો.\n\n\n\nપણ નદીમાં ઝંપલાવવા લાંબી છલાંગ ભરી હતી ત્યાં પાછળથી કોઈએ ખમીશની ચાળ પકડીને રોક્યા હતા. તેઓ અટકીને પાછા ખેંચાયા હતા.bઅને જીવનલાલ તળથી છેક માથા લગી, ભૂકંપગ્રસ્ત કોઈ ઈમારત માફક આખાય ખળભળી ઉઠ્યા હતા.  પોતાને કોઈ મરતા અટકાવે, છટકાવે. તેની ઊંડે ઊંડે રાહ હોય તેમ જીવનલાલનો કાળઝાળ આવેગ, મોટામસ ટૂકડાઓમાં વિભાજીત થઇ ઓછી ક્ષણોમાં અટકી ગયો હતો. વળી સામા છેડે મૃત્યુ પામવા માટેનો આવેગ પણ શાંત પડી રહેલા વાવાઝોડા જેમ ઓછરવા લાગ્યો હતો. આ આવેગને ટકાવી કે રોકી રાખવાની લગીરેય દાનત જીવનલાલમાં, સમ ખાવા પૂરતી પણ જોવા મળી નહી. જે ખુદ માટે પણ અચરજભર્યું હતું. \n\n\n\nખરું પૂછો તો જીવનલાલને મરી જવાના નિર્ણય પર આવતા આંખે પાણી આવી ગયા હતા. મહા વ્યથામાંથી તેમને પસાર થવું પડ્યું હતું. જીવવાની સમસ્યા કરતા મરવાની સમસ્યા આકરી ને અઘરી લાગી હતી. એક સમયે તો હાથ ઊંચા કરી કહી દીધું હતું: ‘મારે કાંઇ મરવું નથી, સમસ્યા ગઈ ભાડમાં ! પછી : ‘અને સમસ્યાનો ઉકેલ મોત જ હોય એવું કોણે કહ્યું ?’ જીવનલાલ રીતસરના છટક્યા હતા. : ‘ના, મારે કોઇપણ સંજોગોમાં મરવું તો નથી જ...’\n\n\n\nપણ મરવાના આ પ્રયાસમાંથી કોઈએ રોકતા જીવનલાલે કાળજાળ નજરે પાછું ફરીને જોયું હતું. એક સ્ત્રી તદ્દન ઓછા અંતરે લાંબો હાથ કરીને ઊભી હતી. તેને જોઈ જીવનલાલને કાબૂ બહારનો ગુસ્સો આવ્યો હતો. અપશબ્દ કહેવાના બદલે જોરથી લાફો ઝીંકી દેવા હાથ ઊંચે ઉપાડી સળગતા સ્વરે કહ્યું હતું :‘શું કરવા પકડ્યો, મને...!’\n\nપણ ઉગામેલો હાથ સ્ત્રીના ગાલ પર પડે તે પહેલા, સ્ત્રીના હાથે જ ઝીલાઇ ગયો હતો. પ્રયત્ન કર્યો હોતતો અટકી ગયેલો હાથ છટકીને સટાક કરતો સ્ત્રીના ગાલને લાલ કરી ગયો હોત ! પણ પ્રયત્ન કરવામાં જીવનલાલ જન્મથી જ ઢીલા રહ્યા હતા.\n\n\n\n એક ડગલું આગળ વધી તે સ્ત્રીએ હળવેકથી જીવનલાલનો હાથ હડસેલ્યો હતો. તેની નજર સતેજ થઇ હતી, ધાર નીકળી હતી. તેનાં ઓઘરાળાવાળા મોં પર ગુસ્સાના બદલે મંદગતિએ માંદલું હાસ્ય ઉઘડવા લાગ્યું હતું. બરછટ વાળની લટો, માંજવા વાંકે મેલા દેખાતા વાસણ જેવા સપાટ ગાલ પર, નાકના ટેરવાંને અડકી વડલાની વડવાઈ જેમ ઝૂલવા લાગી હતી. વીરડા જેવી ઊંડી ને ભીની આંખો થોડીક બહાર આવી હતી. સુકાઇ ગયેલા હોઠ ફફડ્યા હતા. પણ સ્વર સ્પષ્ટ થયો નહોતો.પછી સમગ્ર ઘટનાની પ્રતિક્રિયા પાઠવતી હોય એમ સ્ત્રીનો એક હાથ,પંડ્ય પડખે લપાઈને ઉભેલી છોકરીના માથા પર ફરવા લાગ્યો હતો. સામે જીવનલાલની તંગ નજર ઢીલી પડી હતી. અને નજરનું ઠેકાણું પણ બદલાયું હતું.\n\nછોકરી જીવનલાલ સામે ભય અને વિસ્મયતાથી એકીટશે જોઈ રહી હતી. તેની નજરમાં કદાચ મા પર હાથ ઉપાડતો બાપ દેખાયો હોય !mપણ છોકરીને જોઈ જીવનલાલ હરકતમાં આવી ગયા હતા. તેમને છોકરીમાં ટીનુ દેખાયો હતો... તેથી ઢીલા-પોચા થતા જીવણલાલે નિકટભાવે સ્ત્રી પર ફરી નોંધ માંડી હતી. ધારીને જોઈ લીધું હતું. હા, તે સ્ત્રી ટીનુની મમ્મી તો નહોતી જ તેની પૂરી સભાનતા જીવનલાલને હતી.\n\n\n\nઆ વેળા સ્ત્રીના મોં પરની ભાવ-ભંગીમા બદલાઈ રહી હતી. માંદલું સ્મિત ભૂંસાઇ ને ત્યાં ક્રોધની આભા ઉપસવા લાગી હતી. તે જોઈ જીવનલાલનો હાથ જ નહી, આખું શરીર ઢીલું પડવા લાગ્યું હતું. હજુ તો ગણતરીની પળો પહેલા જ મોતને ભેટવું હતું. માથે કાળનું સામ્રાજ્ય છવાયું હતું. બસ હવે તો આ લોકમાંથી સીધાજ પરલોકમાં એવું નિશ્ચિત થઇ ગયું હતું. પણ એકાએક આ સ્ત્રીના વચ્ચે આવવાથી તે સઘળું છિન્નભિન્ન થઇ ગયું હતું. એક અજાણ્યા માણસની જેમ અળગું ને ઓશિયાળું થઈ એકબાજુ ઊભું રહી ગયું હતું. એકાએક વણસી ગયેલી સ્થિતિને સાક્ષી કે લાચાર ભાવે જોવા સિવાયનો જીવનલાલ પાસે હાથવગો કોઈ ઉપાય હતો નહી. \n\n\n\nઆ બધું આંગળીના વેઢે ગણી શકાય એવા નજીવા કાળમાં ઘટી ગયું હતું. જીવનલાલને થયું કે પોતે મરવા જતો હતો એ સાચું કે પછી હેમખેમ ઊભો છે તે સાચું ! આ ખરાઇ કરવામાં જીવનલાલની માંહ્ય પડેલો જીવન-મરણનો કાળઝાળ ધખારો માથું મારી,અગણિત આવેગ સાથે બહાર આવી ગયો હતો. જીવનલાલની જીભ કાબૂમાં રહી નહોતી. કારણ કે પોતે કેટલા મનોમંથન પછી આ નિર્ણય પર આવ્યો હતો. અને આ સ્ત્રી એ ઘડી,પળમાં નિર્ણય પર પોતું નહી, પાણી ફેરવી દીધું હતું.\n\n\n\nજીવનલાલ આગના જેમ ભડભડી ઉઠ્યા હતા: ‘ભાળી નથી બચાવવાવાળીની તે..!’\n\nઆ અપશબ્દ સ્ત્રી સમજી હશે કે કેમ ? પ્રશ્ન અદ્ધરતાલ હતો પણ જીવનલાલનું રૌદ્રરૂપ જોઈ સ્ત્રી સડક થઇ ગઈ હતી. તેનું રૂપ પણ બદલાઈ રહ્યું હતું અને વિચિત્રભાવે જીવનલાલને તાકી રહી હતી.\n\n‘દયાળુની દીકરી...’જીવનલાલને ચાનક ચઢી હતી. તેણે તુચ્છકારથી કહ્યું હતું:‘લ્યે લઇ જા,તારા ઘેર !’ પછી લાચારી સાથે ભીના અને દબાતા સ્વરે બોલ્યા હતા : ‘મારા ઘેર તો શું મોં લઈને જાંવ !’\n\n\n\nસ્ત્રીને જીવનલાલનું કહેવું સમજાયું હોય એમ:‘ઘેર ! ’કહી તે ચિત્કારી ઉઠી હતી :‘મારાં ઘેર ?’\n\nઘરનું નામ સાંભળતા સ્ત્રી ધુઆફુઆ થઇ ઉઠી હતી. તેનું થીજી ગયેલું લોહી ધગધગીને ઉછળી ઊઠ્યું હતું. શાનભાન સળગીને રાખ થઇ ગઇ હતી. ને તેનાં ઢીલા-પોચા હાથનો કઠણ લાફો જીવનલાલ સામે ઉગામાયો હતો..પછી કહ્યું હતું : ‘રાંડના...ભીખરીને તે ઘર હોય !?’\n\n-પણ મારે તો ઘર છે...! જીવનલાલ આવું અનાયસે બોલવા ગયા તે પૂવે વીજળીના જેમ ચમકારો થયો હતો : ‘ઘર-બાર નથી... લોકો ભીખ માગી ને પણ જીવી લે છે !’\n\n\n\nઆ વિગત જીવનલાલને લાગુ પડતી હતી. તેથી સ્વબચાવમાં સ્વગત બોલી ગયા હતા:‘અમે આપઘાતનો નિર્ણય સમજી વિચારીને લીધો છે. કહોતો, વાજબી ને નક્કર કારણો કહી બતાવીએ !’\n\n‘હા, કહી બતાવો...!’ ત્યાં જીવનલાલ ક્ષણભર અટવાઇ ગયા હતા : ‘ભાઈ, જીવવાના કારણો હોય, બાકી મરવાના ક્યાંય કારણો જ હોતા નથી.’\n\n\n\nપણ જીવનલાલને તે સ્ત્રીની ગાળના બદલે ગાલ પર લાફો પડ્યો હોય એવું જ લાગ્યું હતું. તેથી તેઓને ચક્કર આવી ગયા હતા. ચારેબાજુથી સઘળું ઘુમવા લાગ્યું હતું. તત્કાલ કોઈ જ પ્રતિક્રિયા વગર તે બંને ગાલ પર હાથ મૂકી, મડદા માફક રેલીગના ટેકે લસરતા ફૂટપાથ પર ફસડાઈ પડ્યા હતા. જીવનલાલનું ધારેલું ધૂળમાં મળી ગયું હતું.અને માં સમાણી ગાળ ખાધી હતી તે લટકામાં !\n\n\n\nજીવનલાલ માટે રડવું, હસવું કે જે તે હાલતમાં રહેવું...બધું જ સરખું થઇ પડ્યું હતું. પછી તો તેઓ ભાગ્યને ભાંડતા હિબકે ચઢી ગયા હતા. ધરાઇને રડ્યા હતા. હા, કોઈ છાના રાખેતો રહી જવું હતું. પણ એવું બન્યું નહોતું છતાંય અંતર ને અંદરથી ઉલેચાઇને સાવ ખાલી, તળિયાઝાટક થઇ ગયા હતા. ભીડ અને તાપ વધી રહ્યા હતા. પરસેવાના રેગાડા છેક નીચે ઊતરી, ખાનગી જગ્યાને ખરડવા લાગ્યા હતા. સહન ન થયું અને ઊભા થવાનું બહાનું મળી ગયું તેથી જીવનલાલ ઊભા થઇ ગયા હતા. અને પછી જાણે કાંઇ જ બન્યું નથી, બધું સમુસૂતરું ચાલે છે. એવું મનમાં મહામુસીબતે ઠસાવી સાક્ષીભાવે આમ તેમ જોવાનો લાગ્યા હતા.\n\n\n\n‘આપણને જીવવા માટે કોઈ પ્રશ્ન નથી.’ સામેથી પસાર થતાં માણસોને સંભળાવી દેવાનું મન થઇ આવ્યું હતું: ‘હોય,ઘર-સંસાર છે. પ્રશ્નો હોય.. પણ તેનાથી ડરી, હારીને જીવ દઈ દેવાનો ન હોય મારા ભાઈ !’\n\nત્યાં વળી થયું હતું: ‘પ્રશ્નો હોય...તેની ના નહી પણ કેટલા ? મરવું પડે એટલા ?’ પછીતો જીવન લાલ જાત સામે સવાલ કરીને ઊભા રહ્યા હતા:‘પ્રશ્નો ઊભા કર્યા કોણે ?’ દીકરાને સારું શિક્ષણ મળશે,ભવિષ્ય સુધરશે ને જલસાથી જીવાશે એવા મનસૂબા સાથે જીવન લાલે ગામડું છોડી શહેરમાં વસવાટ કર્યો હતો. કમાણી ઠીકઠીક હતી. પણ અભાવમાં ઉછરેલો સ્વભાવ સખણો રહ્યો નહોતો. જિદંગીમાં જોયું નહોતું એવું ઘણું આ શહેરમાં હતું. પત્નીને કહી દીધું હતું:‘હવે તો જીવનલાલ જલસા કરવાના છે, જગત જખ મારે આપણે તો જીવી લેવાનું છે !’\n\n\n\nભરપૂર ભૌતિક સુવિધાઓ...એ જીવનલાલની સુખી-જીવનની વ્યાખ્યામાં આવી જતું હતું. અને પત્નીએ પાછું વાળીને જોયું નહોતું. ઘરવખરીનો ખડકલો ખડકાતો જતો હતો. મઢી સાંકડીને બાવા જાજા જેવું થયું હતું. ઘર નાનુંને સામગ્રી વધારે હતી. પણ તેમાં ભલું થજો,હપ્તાવાળાઓનું ! છેલ્લે હાથી પૂંછડેથી અટક્યો હતો. દીકરાની સ્કુલ ફીના એક-બે તગડા હપ્તાતો જેમતેમ કરી ભરી દીધા હતા પણ પછીના હપ્તા ભરવાનો વેંત ન થતાં જીવનલાલને ભારે સલવાણી થઇ હતી.  ફીના અભાવે સ્કુલ બદલવાનું પણ જીવનલાલ કહી ચુક્યા હતા તો સામે-‘ના,એવી સ્કુલમાં નહી જ...ઇન્ટરનેશનલ અંગ્રેજી માધ્યમની સ્કુલ !’ પત્નીની દલીલ નહી, મક્કમ નિર્ધાર હતો: ‘આપણો દીકરો જેવી તેવી સ્કુલમાં ભણતો હોયતો સોસાયટીમાં કેવું લાગે... !’\n\n‘કેવું લાગે ?’ પણ પત્ની સામે આવી ગુસ્તાખી કરવાની જીવનલાલની મજાલ નહોતી.\n\n\n\nદીકરા ટીનુની સ્કુલ ફીમાં આવેલા ઉછાળાથી જીવનલાલનું અર્થતંત્ર ખોરવાઈ ગયું હતું. સરકારી કે ઓછી ફી વાળી સ્કૂલો હતી. પણ પ્રશ્ન ટીનુની કેરિયર ઉપરાંત સામાજિક પ્રતિષ્ઠાનો પણ હતો. જીવનલાલનો તેમની જાત સાથેનો આ વાદ-સંવાદ લાંબો ચાલ્યો નહોતો. ભૂખના લીધે તેના પેટમાં લ્હાય લાગી હતી. મગજ ચક્કર-ચક્કર ભમવા લાગ્યું હતું. વળી ચારેબાજુથી હપ્તાની ઉઘરાણીવાળા ગીધના માફક શરીર ને તોડવા અને રાનીપશુ જેમ ચૂંથવા મંડ્યા હોય એવું પણ થવા લાગ્યું હતું. જીવનલાલને મન, રીબાઇ રીબાઇને મરવું તેના કરતા એક જ ધુબાકે...રામ બોલો ભાઈ રામ ! અને ખાસ તો વીમો...\n\n\n\nતેમણે ગરદન મરડી નદીમાં જોયું હતું. પાણીનો ઉછળતો ને ધસમસતો પ્રવાહ ફરી એકવાર આહવાન આપી ગયો હતો: ‘પ્યારા દોસ્ત જીવનલાલ...તમારા જીવ હશે ત્યાં સુધી અમે તમને સાથે વહેતા રાખીશું, સાથ આપીશું. પછી હળવેકથી કાંઠે મૂકી દઈશું, ચિંતા ન કરશો !’\n\n‘હા..’ જીવનલાલે જવાબ પણ આપ્યો હતો : ‘એ ખરું !’\n\nતેમણે રેલીંગ પર હાથ મૂક્યા ત્યારે તપી ગયેલા લોખંડથી દાઝી જવાયું હતું. અને સ્વગત બોલી પણ જવાયું હતું : ‘જીવનમાં દાઝવા સિવાય બીજું કાંઇ જ નથી હો જીવનલાલ !’ પોતે જિંદગીથી હાથ ધોઈ નાખ્યા છે...આ એક કારણ પણ જીવનલાલે મારવાની યાદીમાં ઉમેરીને આગળ રાખ્યું હતું. \n\n\n\nતન-મનમાં પૂંછડી વાળીને બેસી ગયેલો મરવાનો ધખારો, માથું મારીને હડફ કરતો ઊભો થયો હતો. પછી તો મોત નામની માતા જીવનલાલના પંડ્યમાં આવી ભૂવા જેમ થરથર ધૂણવા લાગી હતી.  ‘હવે કોઈ રોકશો નહી, મારે મરી જ જાવું છે !’મરવાનો જાણે પાક્કો નિર્ધાર જાહેર કરી દેવો હતો. - વીમાની તગડી રકમ મળશે...ટીનુ અને તેની મમ્મી માલામાલ ને પછી ભલે કરે મજા ! જીવનલાલને થયું કે,વીમો મળે એટલે મરવું છે. તો જીવતા વીમો ન મળે..!એજન્ટ પાસે જઇ તત્કાલ વિગત જાણવાની ઈચ્છા થઇ આવી હતી. પણ પૂછી લીધું હતું, ઘણા રૂપિયા મળશે. પણ પાકતી મુદ્દતે દસ વરસ પછી અથવા મૃત્યુ બાદ..!\n\nના..ના..દસ વરસની રાહ જોઈ શકાય એવું ક્યાં છે ? પછી નિર્ણયને મહોર મારી દીધી હતી.\n\n\n\nહા,હપ્તાવાળા સામે તો હાથ ઊંચા કરી ટીનુની મમ્મીએ કહી દેવાનું: ‘જાવ ઉપર એની પાસે...!’ કોણ આવવાનું પાછળ...? જીવનલાલને હસવું આવી ગયું હતું, હપ્તાવાળાઓ પર !\n\nફરીવાર જીવનલાલે નદીમાં કૂદી પડવા પૂર્વે પાછા ફરીને જોઇ લીધું હતું. રોકવા,ટોકવા કે બચા વવાવાળું પેલી સ્ત્રી જેમ પાછળ કોઈ ઉભું નથી તેની ખાત્રી કરી લીધી હતી. હાશ.. હવે મરજી મુજબ મરી શકાશે...આવું બોલ્યા પછી જીવનલાલના વલોપાતવાળા જીવને નિરાંત થઇ હતી. પણ આ નિરાંત ઘડીના છઠ્ઠા ભાગમાં તેમના સવાર થઇ ગઈ હોય તેમ તે સઘળું વિસરી અટકી, વટકીને ઊભા રહ્યા હતા. મરવા માટેની ધખના જાણે ભૂખી બકરીના જેમ આલોપાલો ચરવા નીકળી ગઈ હતી !\n\n\n\nમંદીના માહોલમાં જીવનલાલને જરૂરિયાત મુજબ પગાર થતો કે ઉતરતો નહોતો. આ આર્થિક ભીંસના લીધે અનેક પ્રશ્નો ઊભા થયા હતા. તેમાં છેલ્લે દીકરાની સ્કુલ ફી નિમિત બની હતી. ને જીવનનો અંત લાવવો એવું પાક્કું કરી લીધું હતું. પણ સાવ છેલ્લી ઘડીએ, અણીના સમયે કોઈના બચાવથી બચી જવાયું હતું. જીવનલાલ ચિત્કારી ઉઠ્યા હોત: ‘મને જીવવા નથી દેવો તો મરતો શું કરવા અટકાવો છો ?’ પણ ગળું સિવાઈ ગયું હતું. શ્વાસ થંભી ગયો હતો. કારણ કે મરવાના પ્રશ્નો સામે જીવવાના પ્રશ્નો પણ ઊભા થયા હતા. તેથી જીવનલાલ કરવું શું ? એ સાવ નવો સવાલ સામે આવ્યો હતો.\n\n\n\nજીવનલાલના શરીરના સ્નાયુ તંગ થવા લાગ્યા હતા. શ્વાસની વધઘટ સાથે છાતી સૂપડાવા લાગી હતી. નસકોરા ફૂલી ગયા હતા. મુખવટો બદલાઈ ગયો અને પરસેવો તો કઢીના જેમ ઊભરાવા લાગ્યો હતો. તેમણે જીભ અને જીવ ફાટી પડે એટલા ઊંચા અવાજે ત્રાડ નાખવી હતી: ‘મેં તમારું શું બગાડ્યું છે, ક્યા ભવનું વેર લ્યો છો હરામીઓ !’\n\n\n\nપણ છીંડીએ ચઢ્યો તે ચોર...હાલતો સઘળો દોષ પેલી સ્ત્રીનો છે. એવું અંદરથી ઊગી નીકળ્યું હતું. અને પાક્કું પણ થઇ ગયું હતું. ત્યાં સવાલ થયો હતો, પેલી સ્ત્રી એટલે કોણ, પત્ની ? ‘ના ભાઈ,ના..પત્નીનું નામ રહેવા દ્યો.’ તે સ્વગત બોલ્યો હતો: ‘પેલી જીવાડી ગઈ એ સ્ત્રીની વાત કરું છું, ડૂબાડી ગઈ એની વાત નથી કરતો.’ પછી તો મોચીની રીસે કાંટા પર ચાલે તેમ થયું હતું. ભયંકર ગુસ્સો આવ્યો હતો: ‘શું કાંદો કાઢી લેવો હતો તે, તે મને મરતો બચાવ્યો !’ \n\n-સ્ત્રીએ પાછળથી ચાળ પકડી અટકાવ્યો હતો ને પૂછ્યું તો જવાબમાં ગાળ !\n\nબચાવવાનું કોઈ કારણ તો હશે જ. જીવનલાલની જૂગુપ્સા બળુકી થઇ ઉઠી હતી. તેમણે સ્ત્રી પાછળ પગ ઉપાડ્યા હતા. પૂછી ને વળતા પગે અહીં આવી નદીમાં કૂદી પડવું હતું. પણ ટ્રાફિક ભરચક હતો. ઉતાવળ પોસાય એવી નહોતી. સહેજ ગફલત થાય તો કોઈ વાહન ચાલક અડફેટે લઇ, ચગદી નાખે !\n\n‘ચગદી નાખે...’તેમના ચિતમાં એકાએક ચમકારો થયો હતો. આપઘાત માટે અકસ્માતથી બીજું રૂડું શું હોઈ શકે, વીમો ને વળતર...બેવડો લાભ. વળી કોઈ આંગળી ચીંધે નહી,વગર મોતે મર્યો તેની.\n\n\n\nવાહ, વાહ...ધન્ય છે મારી આ બુદ્ધિને ! છેલ્લે પણ સારો ઉપાય સૂઝ્યો હતો. હવે તો કોઈ ભારે વાહન આગળ ઝંપલાવી દેવાનું.પછીતો ઘેર લાશ જશે. રોકકળ વચ્ચે અંતિમ વિધિ થશે. બેસણું ગોઠવાશે ...ને છેલ્લે સુખડના હારના ભાર નીચે કાયમના માટે ઢંકાઈ જઈશ. જિંદગીનો ખેલ ખતમ ! છેલ્લા ઘણા દિવસોથી, ખાસતો ટીનુના મમ્મીને રાહ જોવાનું વધી ને વિકરાળ થવા લાગ્યું હતું. ફી ન ભરવાના લીધે ટીનુને સ્કુલમાં બેસવા દેતા નહોતા. તેની મમ્મીનો બળાપો સહી શકાય એવો નહોતો: ‘પૈસાની ત્રેવડ ન હોયતો મારાં ઘરેણાં વેચી નાખો. પણ ટીનુની ફી ભરો.’ પછી બે આંસુડા ખેરીને સંભળાવી દીધું હતું : ‘તમારે તો ઠીક દિવસ આખો બહાર રહેવાનું છે. પણ ફી વાંકે ટીનુ ઘેર છે એવી ખબર સોસાયટીમાં પડે તો, મારે લોકોને મોં શું બતાવવું, શું કહેવું !’\n\n\n\nકાલ ફી જેટલા રૂપિયાનો બંદોબસ્ત કરતો આવીશ...આ વાયદા પણ વૃદ્ધ થવા લાગ્યા હતા. ‘મોડું કરમાં !’ યાદ આવી ગયું હોય એમ જીવનલાલ સ્વગત બોલી ઉઠ્યા હતા: ‘પથારી કરવામાં સવાર થઇ જશે તો પછી સુવાનું ક્યારે...!’ આવી વાણી માટે તેઓ મનોમન હરખાયા પણ હતા.  તે સ્ત્રી પાછળ જવાનું વિસરી જીવનલાલ નદી બાજુ પીઠ રાખી, રોડ સામે ઊભા રહ્યા હતા. એવું કોઈ ભારે વાહન નીકળે એટલે સીધું જ ઝંપલાવી દેવાનું. ખિસ્સામાં આધારકાર્ડની એક નકલ રાખી હતી એટલે ઓળખનો પ્રશ્ન પેદા થાય એમ નહોતો. -એવી રીતે વાહન આગળ પડવું કે વળતી ક્ષણે જ જીવ ચાલ્યો જાય. સહેજ પણ રીબાવું ન પડે.\n\nતાપના લીધે પરસેવો પ્રસરી વળ્યો હતો. તેથી પવનની સહેજ લહેરખીએ ઠંડક વળતી હતી. સારું લાગતું હતું. ખાસતો ધાર્યા મુજબ મરશે...અને પાછળથી સઘળું સારી રીતે પાર પડશે...એવું જીવન લાલ ધારવા લાગ્યા હતા, રાજી થવા લાગ્યા હતા. \n\n\n\nત્યાં વળી પેલી સ્ત્રી યાદના આયનામાં ઝબૂકી ઉઠી હતી. ‘મને બચાવ્યો શું કરવા ? એ પૂછવું તો પડે.’ જીવનલાલ જીદ પર આવી ગયા હતા. -મરવા માટેના જીવનલાલ પાસે પૂરતા ને સદ્ધર કારણો હતા...(એવું જીવનલાલનું માનવું છે) એમ જીવાડવા માટેના પણ એ સ્ત્રી પાસે ચોક્કસ કારણો હોવા જોઈએ. કારણ વગર કોઈ શું કરવા બચાવે ? બસ,આ એક છેલ્લી ઈચ્છા હતી...સ્ત્રીને પૂછવાની. પછી મોડું કર્યા વગર મરી જ જવાનું હતું.\n\n\n\nમૃત્યુદંડ પૂર્વે માણસની આખરી ઈચ્છા પૂરી કરવામાં આવે છે. મારી પણ એ સ્ત્રીને મળવાની, પૂછવાની ઈચ્છા છે...પછીતો જાતે જ નિર્ણય કરી, જીવનલાલ મૂઠ્ઠીઓ વાળી ઝડપથી ઉપડ્યા હતા. મરવાની મહાવ્યથાએ ભાંગીને ભૂક્કો કરી નાખ્યા હતા. પણ તેમનો જુસ્સો ગજબનો હતો. એ સ્ત્રી સમજણી છોકરી સાથે ચોકમાં ઊભી હતી. સ્ત્રીને જોતા જાણે તેમના જીવમાં જીવ આવ્યો હતો. ખરું તો એ હતું કે અંતિમપળે ઉગારનારી, તારણહાર સ્ત્રી હતી. તેનાથી સ્વગત બોલી જવાયું હતું :‘વાહ મારા પ્રભુ,વાહ...તારી લીલા અપરંપાર છે !’\n\n‘હે માવડી ! તે શા કારણે મને મરતો બચાવ્યો !’ હાથ જોડી આમ પૂછવું હતું. પણ સ્ત્રી સામે જોયા પછી તો તેમાં પત્નીની પ્રતિકૃતિ ભાસી હતી. આંખોના ડોળા અદ્ધર થઇ ગયા હતા ને હ્રદય થડકારો ચૂકી ગયું હતું. ‘મારા મૃત્યુ પછી આ સ્ત્રી માફક તે પણ ચોક વચ્ચે ઊભી રહેશે !’ સ્વગત બોલી જવાયું હતું.n‘ભલે ભીખ માંગે, ખબર પડે પૈસે કેમ આવે છે...!’\n\n\n\nપોતાના મૃત્યુ પછી પત્નીને કદાચ ચોકમાં ઊભા રહેવાનો પણ વખત આવે... આ કમોસમી વરસાદ જેવા વિચારે જીવનલાલ નજીવા સમયમાં હલબલીને ડહોળાઈ ગયા હતા. દરિયાના ઝંઝાવતી તોફાન વચ્ચે અટવાયેલા વહાણ જેમ હાલકડોલક થવા લાગ્યા હતા.\n\n‘બોલી જા,જલ્દી બોલી જા...મને બચાવ્યો શું કરવા ?’ ધૂણતો ભૂવો વળગાડ વાળી વ્યક્તિને પૂછે એમ જીવનલાલ દૂર ઊભા સ્વગત પૂછી કે બોલી ઉઠ્યા હતા. વળી થઇ આવ્યું હતું કે આવી ભાવનાશાળી સ્ત્રીનો ખરેખર આભાર માનવો જોઈએ. ભલે ભીખ માંગે પણ તેનામાં સંવેદના છલોછલ ભરી છે.ભલી હશેતો પાસે આવી શિખામણ કે ઠપરામણના બે શબ્દો પણ કહેશે :‘મરવાનું ન હોય ભૂંડા, ભીખ માગીને પણ જીવી લેવાનું...’ પછી હાથ લંબાવીને કહી દેશે : ‘જીવી ગયા છો તે પાંચ-દસ રૂપિયા આલતા જાવ.’\n\n\n\nઆ વિચિત્ર સ્થિતિમાં જીવનલાલ કાબૂના કવરેજ એરિયા બહાર નીકળવા લાગ્યા હતા. વિહ્વળતા સાથે શાનભાન ગુમાવવાની અણી પર આવી ગયા હતા. શું કરી બેસે તેનું ખુદને ભાન રહ્યું નહોતું. સ્ત્રીએ બે-પાંચ ડગલા આગળ આવી, સામે ઊભેલા જીવનલાલ સામે વિચિત્રભાવે જોયું હતું. આ વખતે તેણે લાંબો હાથ કરવાના બદલે નજર લાંબી કરી હતી. વચ્ચે આંખો પણ પટપટાવી હતી. પછી પડખે ઊભેલી દીકરીના માથા પર હાથ મૂકી હેતથી ફેરવવા લાગી હતી.\n\n\n\nમાથે મમ્મીનો હાથ ફરતો અનુભવી દીકરીને સધિયારો સાંપડ્યો હતો. જીવનલાલ માટેનો ડર ઓસરી ગયો હતો. તે અજાણ્યા પણ રહ્યા નહોતા. તેથી કાલીઘેલી રીતે બોલી ઉઠી હતી : ‘અંકલ !’\n\nજીવનલાલ અપલક નેત્રે છોકરી સામે તાકી રહ્યા હતા.\n\n‘તમાલું ખમીશ...’ત્યાં છોકરીના મોં આડે સ્ત્રીએ હાથ દઈ બોલતી અટકાવી દીધી હતી. પણ છોકરીએ હાથ હડસેલી હસીને કહી જ દીધું હતું : ‘ફાટેલું છે ! આ વેળા સ્ત્રી મોંમાં આંગળા ઘાલી શરમાઈ ગઈ હતી.\n\n‘હેં...શું કહ્યું ?’ જીવનલાલને કાન પર વિશ્વાસ બેઠો ન હતો તેથી ફરી પૂછ્યું હતું. પણ સ્ત્રી અને છોકરી ફરી બોલવાના બદલે મોં ફેરવી હસવા લાગી હતી.\n\n\n\nખમીશ...! સ્વગત બોલી જીવનલાલ ગાંડા માફક બદન પરના ખમીશને જોવા લાગ્યા હતા. પણ પછી ધડાકો થયો હતો કે, પાછળ વાંસામાં ખૂલ્લી બારી જેમ પવન કેમ આવે છે. હાથ ફેરવ્યો હતો તો ચાળ ઊભી ચિરાઈને મોટું બાકોરું પડી ગયું હતું. વાંસો ઉઘાડો થઇ ગયો હતો. પણ આ સઘળી લ્હાયમાં ખમીશ તૂટ્યાનો ખ્યાલ જ રહ્યો નહોતો.\n\n\n\nરેલીંગ પરથી કૂદકો મારતી વેળાએ ચરરર...અવાજ સાથે અટકી જવાયું હતું. ખમીશની પાછલી ચાળ તૂટી ગયેલી રેલીંગમાં ભરાઇ ને ફાટી હોવાનો અંદાઝ આવ્યો હતો.\n\n\n\n‘હે...મને મરતા રોક્યો નહોતો !’ જીવનલાલને આંખે લાલપીળા અંધારા આવવા લાગ્યા હતા. પગ ડગમગવા લાગ્યા હતા. ઊભા રહી શકાય તેમ નહોતું. છતાંય નજર ઉપાડી તે સ્ત્રી સામે જોવાનો પ્રયાસ કર્યો હતો. હાર્યો જુગારી બમણું રમે તેમ જીવનલાલને વગર કહ્યે એક જવાબ મળી ગયો હતો છતાંય પૂછવું હતું : ‘પણ લાફો શું કરવા ઉગામ્યો’તો..!’\n\n‘ઘરનું નામ લીધું’તું એટલે...’\n\nપણ ત્યાં :‘જે બન્યું તે બની ગયું પણ જીવી ગયા છો...’ વળતી પળે જ કાનની લગોલગ સંભળાયું હોય એવું થયું હતું : ‘હવે જલસા કરો, જીવનલાલ !’\n\nજીવનલાલ ભડકીને બોલી ઉઠ્યા હતા : ‘કોણ, કોણ બોલ્યું...!?’\n\nપછી તેઓ આપઘાતનું વિસરી, રઘવાયા થઇ ચારેબાજુ જોવા લાગ્યા હતા.\n\n",
      "duration": "13 mins",
      "category": "Comedy"
    },
    {
      "id": 25,
      "title": "યુ – ટર્ન !– માઈક્રોફિક્શન",
      "story_name": "વર્ગપ્રાર્થના પત્યા પછી વિદ્યાર્થીઓની હાજરી પૂરવા પહેલાં ગેરહાજર રહેલા વિદ્યાર્થીઓની આવેલી રજાચિઠ્ઠીઓને વારાફરતી મોટેથી વાંચીને લખાણની ટીકાટિપ્પણી દ્વારા તેમની ઠઠ્ઠામશકરી કરવાની ગુરુજીની રોજની આદત બની ગઈ હતી. એકએક શબ્દ કે વાક્ય વાંચતા જાય, કોમેન્ટરી આપતા જાય, પોતે હસતા જાય અને આખા વર્ગને હસાવતા જાય. મોટા ભાગે તેમની કોમેન્ટરીઓ આવી રહેતી:\n\nપૂજ્ય ગુરુજી… વાહ ભાઈ વાહ ! … અમે પૂજ્ય ?… અલ્યા, એને કહેજો કે મારા ઘરે અગરબત્તી ખલાસ થઈ ગઈ છે, તો કાલે એકાદ પેકેટ લેતો આવે, તો અમે પૂજ્ય ખરા ! … સવિનય જણાવવાનું કે…ઓહોહો…વિનય સાથે !… વાહ રે !…લ્યો, શું જણાવવાનું છે, મારા ભાઈ ?… તાવ આવ્યો છે, એમ કે ? … અલ્યા, ઘા કે રિમ નહિ અને એકલો તાવ ? વગેરે…વગેરે.\n\nઆજે એક છોકરાએ ગુરુજીના ટેબલ ઉપર ચિઠ્ઠી મૂકી અને તે છોકરાઓ સામે મુસ્કુરાતો મુસ્કુરાતો ગુરુજી તરફ પીઠ ફેરવીને પોતાની પાટલી તરફ જઈ રહ્યો હતો. ગુરુજીએ રોજિંદા પુરોવચનોના ટોળટપ્પા પછી આગળ વાંચ્યું કે ‘આપના પેન્ટની પોસ્ટનાં બટન …’ અને તરત જ કબૂતરની જેમ પાટિયા તરફ ફરી જઈને એક ઝાટકે યુ ટર્ન લેતાં ઘરે રહી ગયેલા અધૂરા કામને આટોપતાં તેઓ એટલું જ બોલ્યા, ‘ચાલો, ચાલો…ગુજરાતીનો છઠ્ઠો પાઠ કાઢો.. લ્યા !.’",
      "duration": "1 mins",
      "category": "Comedy"
    },
    {
      "id": 26,
      "title": "મારા મૃત્યુ પછી",
      "story_name": "\"એ ગયો. . . . એ ગયો. . . . એ ગયો. . . . ખરેખર મર્યો મુઓ ! \" યમરાજે જેવા મારા પ્રાણ પોતાની પેટીમાં પૂર્યા ને મારો કહેવાતો અંગત મિત્ર મીઠાઈનું ખોખું (અલબત્ત ભરેલું ) સીમા પર આતંકવાદી મરાયો હોય એવા આનંદથી ઉપર મુજબના શબ્દો બોલતો હોસ્પિટલના ઓરડામાંથી બહાર આવ્યો. અડધી કલાકથી ડોકટર મને મારવાનો પ્રયત્ન કરતા હતાં પણ હું સાલો એવો જિદ્દી કે મરું જ નહીં ને ! મારા એ અંગત મિત્રએ તો મને કહ્યું પણ ખરું કે,\"ભાઈ,હવે દયા કર ને યાર પૃથ્વી પર ! બસ હવે કેટલુંક જીવવાનું હોય પછી ! તારી ભાભીને લઈને ફિલ્મ જોવા જવાનું છે. નીકળ ને હવે તો સારું ! \"પણ પૃથ્વી મારા વિના કેમ નભશે ? મારા વિના દેશ કેમ ચાલશે ? એવા વિચારથી મેં પ્રાણને પકડી રાખ્યા હતાં.\n\n  અનેક વખત 'गजेन्द्रमोक्षस्त्रोतम्' ના ગાણા મારી સામે ગાવામાં આવ્યા. પણ બિચાળો હાથી ગરોળી બની ગયો પણ હું મર્યો નહિ. મારા દોસ્તના ચહેરા પર પોતાનો પ્રિય નેતા ચૂંટણીમાં હારી ગયો હોય ને હવે દારૂની બાટલીઓ ન મળવાની હોય એવો નિરુત્સાહ વ્યાપી ગયો. પણ યમરાજે એને નિરાશ ન કર્યો. એને મને આત્મદર્શન કરાવવાનો પ્રયત્ન કર્યો,\"જો ભાઈ,એક કિલો ખાંડના ઢગલામાંથી કોઈ એક દાણો કાઢી લે તો તેને કંઈ ફેર પડે નહીં એમ, તું પૃથ્વી પરથી જઈશ તો કોઈને કંઈ ફેર પડે એમ નથી. તેથી ચાલ,ખોટું દવાખાનાનું બિલ ન વધાર. \"મને વિચાર આવ્યો કે હવે બહુ હેરાન કર્યા હવે નીકળવું જોઈએ એટલે આપણે બેસી ગયા યમરાજના ગાડીમાં.\n\n  ને આ સમાચાર મળતા જ ઉપરની ઘટના બની. બધે હર્ષ કિલ્લોલ થઈ ઉઠ્યો. દવાખાનાના તમામ કર્મચારીઓને મીઠાઈનું વિતરણ કરવામાં આવ્યું. આ શુભ સમાચાર સાંભળતા જ મારા સ્વજનો તો હરખઘેલા બની ગયા. \"હેં. . . શું કહ્યું ? ખરેખર ગયો ? એ ઉતાવળિયો ? એ ખરેખર ગયો ? વાહ. . . વાહ. . . સવાર સુંદર બનાવી દીધી દોસ્ત ! \" જો મારા એ સ્વજનો કોઈ રાજા મહારાજા હોત તો એકાદ ઘરેણું મારા મિત્રને આપી દેત પણ મારે લીધે એ નહોતા 'મહાન' કે નહોતા 'રાજા'. હોસ્પિટલની આખી લોબી હર્ષનાદથી ધ્રુજી ઊઠી.\n\n  મારા માતાપિતાને તો આ સમાચાર સાંભળતા જ આંખમાં આનંદના આંસું આવી ગયા. એને એક ઊંડો 'હા. . . શ. . . 'નો શ્વાસ ખેંચ્યો. \"એ સાંભળ્યું કે નહીં બુહાની મા ? આપણો બુહો ગયો. હવે શાંતિથી જીવવા મળશે. \"મારા પિતાજીએ ગામઠી ભાષામાં પોતાનો રાજીપો વ્યક્ત કર્યો. મારા માતાએ પણ આંખમાં આંસું સાથે કહ્યું,\"એ સાંભળ્યું ડોસા, સાંભળ્યું. આજે મારી ચોટીલાવાળીએ આ અરજ પુરી કરી. કેટકેટલી માનતા માની હતી આ બુહો મરે એના સાટુ ! આજે પહેલી વખત યમરાજ ફળ્યા. બોલો મૃત્યુના અધિપતિ યમરાજની. . . . \"મને ઓળખતા બધા લોકોએ આસપાસના ઓરડામાં રહેલા દર્દી સાંભળવા માત્રથી ગુજરી જાય એવો જયઘોષ બોલાવ્યો.\n\n  પોતાને હૃદયનો હુમલો તો નથી આવ્યો ને એવી શંકાથી પોતાની છાતી પર હાથ રાખીને ઊભેલો,પોતે પૃથ્વી પરથી ઝેન્ડર દ્વારા કોઈ નવા જ બ્રહ્માંડના ગ્રહ પર પહોંચી ગયો હોય એવી રીતે ઊભેલો,પોતે પોતાના જ દવાખાનામાં ભૂલો પડી ગયેલો હોય એવી રીતે ઊભેલો ડોકટર આ બધું જોઈને નવાઈ પામ્યો. દોસ્તનું મૃત્યુ થવાથી કે પુત્રવિયોગથી થતી પીડાને બદલે અહીં તો મારા મૃત્યુથી આનંદની અવધિ ચાલતી હતી. આથી ડોકટર નવાઈ પામેલો.\n\n  એણે પોતાની સમસ્યા મારા મિત્રને જઈને પૂછ્યું ત્યારે મારા મિત્રએ ખુલાસો કર્યો,\"જેને પોતાના વ્યાખ્યાનોથી પરાણે મિત્રોના કાન ધ્રુજાવી નાખ્યા હોય,પોતાના મિત્રો સાથે લાંબી વાતો કરી કરીને મોબાઈલના બિલ વધારી દીધા હોય,પોતાની કંજૂસાઈને લીધે કોઈ વખત પાંચ રૂપિયાનો નાસ્તો પણ મિત્રને ન કરાવ્યો હોય એવા મિત્રના મૃત્યુ પર આનંદ ન હોય તો શું દુઃખ હોય ? \"ડોકટરને ખરેખર કાનના પડદામાં પેરેલીસીસનો હુમલો આવ્યો હોય એવું લાગ્યું.\n\n  તેને સારવાર લેવા જાણે મારા માતાપિતાને પૂછ્યું ત્યારે માતા પિતાએ કહ્યું કે,\"જેને પોતાના બચપણમાં માત્ર ને માત્ર 'માંદગી' સેવીને અમને ખર્ચા કરાવ્યા, યુવાનીમાં પરણવાની પણ લાયકાત ન રાખીને અમને સંસાર સુખથી વંચિત રાખ્યા, વારંવાર છેતરાઈને અમારા પૈસાનો કચ્ચરઘાણ કરી નાખ્યો એવા હરામખોર 'બુહા'ના મૃત્યુ પર અમે ઉત્સવ ન મનાવીએ તો શું પોક મૂકીને રડીએ ? \"ડોકટર બેભાન !\n\n  યમરાજ બહુ લાલચુ છે. મને રસ્તામાં જતા જતા પૂછે છે કે,\"ભાઈ,આવ્યો જ છું તો તારી સાથે આ ડોક્ટરને પણ. . . '' પણ મેં કહ્યું કે,\"ડોક્ટરને સાથે લેવામાં જોખમ છે. રખે મને સાજો કરી. . . \"યમરાજે એની ગાડી ૧૮૦ની ઝડપે દોડાવી. નીચે પૃથ્વી પર તો મારા મૃત્યુને લીધે સર્વે સ્થળ જ્યાં હું જોડાયેલ ત્યાં આનંદ વ્યાપી ગયો, પ્રજા ખુશખુશાલ થઈ ગઈ ! સાહિત્યકારો અને ઇતિહાસકારોને 'હા. . . શ. . . ' અનુભવાઈ. માતા પિતાનો બોજો પણ હળવો થઈ ગયો ને મિત્રોના કાનને પણ શાંતિ !\n\n  પણ આ બધું જોવા હું ક્યાં સમર્થ હતો ? હું તો યમરાજની ભેટ એવા મૃત્યુ સાથે એકાકાર થઈ ગયેલો.\n\n",
      "duration": "4 mins",
      "category": "Comedy"
    },
    {
      "id": 27,
      "title": "અધીર અમદાવાદીને એક વ્યંગ પત્ર",
      "story_name": "શ્રી -અધીર અમદાવાદી,\n\nહાસ્ય લેખકને એક વ્યંગપત્ર (ભદ્રં ભદ્ર -શૈલીમાં)\n\nહે, હાસ્યાચાર્ય ..કૃપાપ્રધાન હો !! (હાસ્ય લેખ )\n\nઆદરણીય બંધુ - જય મા ગુર્જરી,\n\nમોહમયી મોદીના સિંગાપુર -કર્ણાવતી મુકામે આપ બિરાજમાન થઈને જગતમાં હાસ્યનો ડંકો વગાડો છો ત્યારે પૂર્વજોસ્વર્ગ કે નર્કમાં જયાં કોઈપણ યોનનીમાં -;વિચલિત સ્થાઈ ભટકેલ હોય તે અવસ્થામાં પણ જરૂર સીધા ચશ્માના કાચમાંથી ખંધુ સ્મિત જરૂર વહેતુ કરતા હશે. કારણ કે આજના દુરધ્વનિ-વીજાણુ યુગમાં - નેટ વર્ક સમસ્યાથી -મોબાઈલ દેવ અને ગૂગલ મહારાજ પોતાના બ્લોક -લિંક કે મુખારવિંદ પુસ્તક (ફેસબૂક )દ્વારા સંપર્ક કરી શકતા નથી ; તેથી કાલે મારા શયન ખંડમાં નિદ્રા દેવી સાથ મારી પોઢણ વેળાએ આપૂર્વજ હાસ્યસુરીઓએ મને દર્શન આપી ભાવ વિભોર કરીને મારી જર્જરિત કાયા ને હચમચાવી મને અધીર અમદાવાદી, મોદી સિંગાપૂરિયાં - કર્ણાવતી - કલમ ધારક શ્રીને સંદેશો પહોંચાડવા પસંદ કરી દૂતકાર્ય કરવા મજબુર કર્યો અને તેના ફળસ્વરૂપ હું વયસ્ક વયે, ધ્રૂજતી અંગુલીઓ અને કાપ વાઢ કેન્દ્રના નેત્રાલય - નેત્ર બિંદુ -ચિકિત્સાલીધા બાદ સાંગોપાર બહાર નીકળી મેળવેલા પ્રમાણપત્ર આધારિત આવેલા, અંકના -તૈયાર કરાવેલા ચશ્મામાંથી ખુબ ધ્યાન પૂર્વક - બુદ્ધિ ચક્રો ગતિમાન કરી મેં આ પ્રયાસ -આધુનિક ધોળીદાસ બની -વીજાણુ વાદળ થકી -મારા ધબકતા હૃદયના સંગીત સાથે સંદેશ વહેતો કરવાની ચેષ્ઠા સાથે કર્યો છે.\n\nઆપના બહુ મૂલ્યસમયની ક્ષણોને - પૂર્વ મંજૂરી વિના હસ્તક્ષેપ કરી વિક્ષેપ દ્વારા ક્ષતિ પહોંચાડી છે ; તે બદ્દલ મને જે સજા કરવી હોય તે મને માન્ય છે, હું અપરાધી છું માટે જાણી જોઈને -પરહિતાર્થે કરેલા ગુના માટે ઇચ્છિત દંડ આપી -યોગ્ય ન્યાય આપવાનું ધર્મ કાર્ય બજાવી મને ક્રૃતાર્થ કરશો. પૂર્વજ હાસ્યસુરીઓએ પોતાની ખુશીની ખાનગી વાત - મને દૂત બનાવી -વીર હનુમાન પુત્રની જેમ સંદેશ વાહક બનાવી - હર્ષોલાસ સાથે -આપની કલમ, કલા, કલ્પનાસાથેના સસ્મિત ધારક હાસ્ય આચાર્યને લાખ લાખ ઝાઝેરા જુહાર પાઠવ્યા છે. આકાશમાં વાયુ વેગે આપના મુદ્રણ હસ્તાક્ષર સમા - શ્વેત -ધવલ અને કયારેક રંગમાં - અર્વાચીન વર્તમાન નિઃશુલ્ક રીતે પ્રાપ્ત કરવામાં વીજાણુ વાહને અમે નિત્ય આભારી છીએ. અધીર હાસ્યાચાર્યના દર્શન કરી, મન મંદિરમાં આનંદ આરતી સાથે પ્રદક્ષિણા કરી પ્રસન્નભાવે અમૃત આચમન કરતા ધન્યતા પ્રાપ્ત કરીએ છીએ. મુદ્રિત અક્ષરોના સાંન્નિધ્યથી, વિદ્યુત ઉપકરણના સહવાસ પ્રાપ્ત કરી શબ્દ લેખ -અક્ષર વાનગીના જે પ્રસાદરૂપી આશીર્વાદ ગ્રહણ કરતાં સહપરિવાર સામુહિક સત્સંગ કરવાના અભરખાઓની ભૂખ સાથે વિરમી ; પૂર્વજોએ આપેલા કામને પરિપૂર્ણ કરીએ છીએ.\n\nહે, હાસ્યાચાર્ય આપશ્રીની પ્રેમ કૃપા આપના ભક્તગણને મોજ મસ્તી અને સહજ, સરળતાથી ઉપલબ્ધ થતી રહે તેવી માંકડમણી લાલચુ અંતરેચ્છા પરિપૂર્ણ થાય તેવી કળિયુગી અવિસ્મરણીય તજવીજ કરવા કૃપાદ્રષ્ટિ નેત્ર પ્રકાશ કિરણ અમ પર નિત્યદર્શન વેળાયે પ્રસારિત કરવા પ્રબંધ કરશો, જેથી બંન્ને પક્ષ -અમે પૂર્વસૂરિઓ અતુલ્યધન્યતા ગ્રહણ કરીએ. અમે મોક્ષ તરફના માર્ગે પ્રયાણ આદરવા શુભ મુરતની નોંધણી કરવા માટે પૂર્વ તૈયારી સંપન્ન કરી એ.અસ્તુ !\n\nભવોભવ હાસ્યાચાર્યનાં મુખારવિંદ દર્શન અભિલાષી,\n\nલેખ પોથીવાચક.\n\n",
      "duration": "2 mins",
      "category": "Comedy"
    },
    {
      "id": 28,
      "title": "આંગડિયાવાળો અને યમરાજ",
      "story_name": "જેવા યમરાજ સવારે યમપુરીમાં ડ્યુટી ઉપર પહોંચ્યા, ચિત્રગુપ્તે એક લિસ્ટ થમાવી દીધું.\n\n\"આ શું છે!\" આશ્ચર્ય સાથે યમરાજે ચિત્રગુપ્તને પુછ્યું.\n\n\"મેં આ લિસ્ટ તમારા ડિપાર્ટમેન્ટને આપી હતી પણ તમારા યમદૂતો કામ પુર્ણ કરી શક્યા નથી. એક વ્યક્તિ બાકી રહી ગયો છે અને તમારા બધા દૂતોએ ના પાડી દીધી છે. કે તેને લેવા નહિ જાય. ડિપાર્ટમેન્ટના હેડ તરીકે તમારી જવાબદારી છે તેને લાવવાની.\" ચિત્રગુપ્તે હાથમાં રહેલી પોતાની પેનથી પીઠ ખંજવાળતા કહ્યું.\n\nપોતાનો ઈન્દ્રના દરબારમાં જઈને મેનકાનો ડાન્સ પ્રોગ્રામ પડી ભાંગતો બચાવવા યમરાજે દલીલ કરી, \"તમને ભાન પડે છે આવાં ક્ષુલ્લક કારણ માટે મારા લેવલના માણસને નીચે મોકલવા માગો છો. ભાન પડે છે કાંઈ !\"\n\nપોતાની આંગળી નાકમાં નાખતાં ચિત્રગુપ્તે કહ્યું, \"આ વાતને સિરિયસલી સમજો, મજાક નથી એક મહેસાણાના માણસને લાવવાનો છે. તમારા યમદૂતો એમાં નાકામ રહ્યા. હવે તમારે પોતે જ જવું પડશે.\"\n\nમહેસાણા શબ્દ સાંભળીને યમરાજનું હ્રદય ધબકારો ચૂકી ગયું. થોડા વર્ષો પહેલાંનો અનુભવ તે ભૂલ્યા નહોતા. મેનકાનું નૃત્ય ચૂકી ગયાના અફસોસ સાથે યમરાજે પોતાના પાડાને અવાજ આપ્યો. પાડો ધીમી ચાલે યમરાજ પાસે આવીને ઊભો\u200C રહ્યો. તેના માથે પ્રેમથી હાથ ફેરવીને યમરાજ બોલ્યા, \"ચાલ ભાઈ, ધરતી ઉપર જવાનું છે.\"\n\nતેમના આ શબ્દ સાથે જ પાડાએ પોતાનું માથું ધુણાવીને યમરાજનો હાથ પોતાના માથેથી ઝટકી દીધો. યમરાજ સમજી ગયા કે હમણાં ઘણા સમયથી ધરતી પર ગયા નથી એનો આ પ્રભાવ છે. તેમણે પ્રેમથી પંપાળતા કહ્યું, “ચિત્રગુપ્તનો ઓર્ડર છે, કામ બાકી રહી ગયું છે એટલે જવું તો પડશે.”\n\nકમને બંનેએ મહેસાણા તરફ પ્રયાણ કર્યું. યમરાજે પોતાના\u200C પાશને પંપાળ્યો અને મહેસાણામાં પ્રવેશ કર્યો. તે બંને તે ઘર તરફ જ્યાં તેમનો ટાર્ગેટ હતો. તેમનો ટાર્ગેટ નામે વખતચંદ કડકડિયા પથારીમાં સૂતો હતો.આમ તો શરીરમાં બહુ દમખમ નહિ પણ તેનો અવાજ ભલભલાને પાછા પાડે એવો અને આખી જિંદગી આંગડીયામાં કાઢેલી એટલે બધા પ્રકારના માણસોને મળેલું અને તે અનુભવનું ભાથું તેની સાથે હતું. સાડા પાંચ ફૂટ જેટલી ઉંચાઈ અને નાક એકદમ પોપટ જેવું તીણું. મૂછો એકદમ પાતળી પણ ખૂણેથી તેને વળ આપેલો. આજ સુધી તેમની પત્ની સિવાય કોઈ તેમની મુછ નીચી કરી શક્યું નહોતું. (કોઈને ભ્રમ હોય કે તેની મુછ પત્ની નીચી ન કરી શકે તો સમજો કે એ ફકત ફેન્ટેસી વાર્તાઓ વાંચે છે.) પાછો તેમનો પોતાની ભાષા ઉપર કાબુ જબરો.\n\nયમરાજને જોતાં જ તે બોલ્યો, \"અલ્યા ઘોડીના, મારા ઘરમો ચોંથી આયો અન આ પાડાન શુ વિચારીન લાયો.\"\n\n\"વત્સ, તારો સમય આ ધરા ઉપર પુર્ણ થઈ ગયો છે એટલે તારા આત્માને યમસદન લઈ જવા આવ્યો છું.\" સામાન્ય ભાષામાં વાત કરી શકવા સક્ષમ યમરાજે પોતાનો પ્રભાવ પાડવા અઘરી ભાષા વાપરી.\n\n\"એ ધરાવાળી, ગુજરાતી આવડતી હોય તો ગુજરાતીમોં બોલ. આ ચ્યોંય શો કરવા જ્યો તો, તે આવો કપડોં પેરીન આયો. જો ઉધારી પાશી માગવા આયો હોય તો પૈશા પાસા નઈ મળ. જા થતું હોય એ કરી લે.\"\n\nઉધાર શબ્દ સાંભળીને યમરાજ પિત્તો ગયો. તેમણે કહ્યુ, \"તને કંઈ ભાન પડે છે! હું સ્વયં યમરાજ છું અને તારો જીવ લેવા આવ્યો છું.\"\n\n\"હેડતી થા ઓયથી, યમરાજવાળી ના ભાળી હોય તો. તારો ટેણીયોં આયા તો કાલ, ઈમણે તન કીધું નહી આ વખાબાપા વિશે ! મી પુશ્યુ તું ઈમન મન લઈ જશો તો ચોં રાખશો તો કઈ ક એ તો ચિત્રગુપ્ત જોણ, અમન કશું ખબર ના હોય. અવ મન તું થોડો હુશિયાર લાગ સ એટલ પુસુ સુ, આ તમાર ફાય નક્કી કરવાની સત્તા ય ના હોય તો શેના યમદૂત ન શેના યમરાજ! અલ્યા તમાર કરત તો અમાર ઓગડિયાવાળા ફાય વધાર સત્તા હોય.\"\n\nયમરાજને તેની વાતમાં રસ પડવા લાગ્યો એટલે પાશ ફેંકવા પહેલાં તેની સાથે વાત કરી લેવાનું નક્કી કર્યું. તેણે વિચાર્યું આમ પણ મેનકાનું નૃત્ય તો પુરું થઈ ગયું હશે! પણ આ ભાઈ થોડા જ્ઞાની લાગે છે. જાણી તો લઉં કહેવા શું માગે છે એટલે ચહેરા ઉપર ભોળપણના ભાવ લાવીને કહ્યું,\"મહાશય, હું સમજ્યો નહીં ?\"\n\n\"મારું નોમ વખતચંદ સ, મહેશ નઈ. હા, હું શું કેતો તો અવ તમે તો કાલ ટેણીયો આયો તો ઈમના બોસ લાગો સો. અવ મન કો તમે મન ચોં લઈ જશો?\"\n\n \"હું તમને યમપુરીમાં લઈ જઈશ.\"\n\n\"પશી શું કરશો?\"\n\n\"પછી ચિત્રગુપ્ત તમારો ચોપડો જોઈને નક્કી કરશે કે તમને સ્વર્ગમાં લઈ જવાના કે નર્કમાં. ત્યારબાદ અમારા યમદૂતો તમને ત્યાં મુકી આવશે.\"\n\n\"તે આ ચિત્રગુપ્ત રયો એ તમારો મેનેજર સ?\"\n\n\"મેનેજર એટલે?\"\n\n\"અમાર ઓગડિયામો ચેવું હોય ક એક મેનેજર હોય એ નક્કી કર ક ચિયુ પાર્સલ ચોં પોચાડવાનુ. એટલ મૂળ કો ન.. ક ચિત્રગુપ્ત તમારો બોસ.\"\n\nયમરાજ સમસમી ઉઠ્યા, “હું યમપુરીનો રાજા છું અને ચિત્રગુપ્ત મારો સચિવ, હું કહું એ પ્રમાણે જ એ કરે. એના આદેશ પ્રમાણે હું નથી કરતો.\" જો કે છેલ્લું વાક્ય ઉચ્ચારતી વખતે તેમને પોતાનો સ્વર બોદો લાગ્યો.\n\n\"અલ્યા તું જુઠ્ઠુ બોલ્યો, આખી જિંદગી મી ઓગડિયામોં કાઢી મન ખબર પડી જાય, કુણ હાચુ બોલ અન કુણ જુઠ્ઠુ. હાચુ કે જે! તારો ટેણીયો ફેલ જ્યો એટલ ચિત્રગુપ્તે તને મોકલ્યો એટલ તું આયો ન?\"\n\nપોતાના યમદૂતોનું વારંવારનું અપમાન તેમને કઠ્યુ પણ વખતચંદ સાચું કહી રહ્યો હતો.\n\n\"અવ પોતાન ચ્યોયનો રાજા ના કેતો તું, અમારા ઓગડિયુ લઈ જનારા સોકરા જેવો જ સ. ખાલીખોટો ફોકો ના મારે. તારા હાથમો કોય નહી, તારા હાથમોં સત્તા હોય એ દાળ મારા ફાય આવજે.\"\n\n“તારી વાત મને ઠીક લાગી રહી છે વત્સ, હવે હું તને મારું મુખદર્શન ત્યારે જ કરાવીશ જ્યારે મારા હાથમાં પૂર્ણ સત્તા હશે.”\n\n“એય મુખદર્શનવાળી, ઉભી રે! એક કોમ કર મન હંગાથ લઇ જા. તું ઓમ ખાલી દેખાય જ સ હુશિયાર પણ મગજમોં અક્કલનો સોટો ય નહિ લાગતો. મારા વગર જયે તો તન કોમ પરથી કાઢી મેલશે. પશી આ પાડન ખવરાવવા દોણા ય નઈ મળ.”\n\nયમરાજના પાડાને જાણે વાત સમજાઈ ગઈ હોય એમ તેણે પોતાનું માથું યમરાજની પીઠ સાથે ભટકાવ્યું.\n\n“અલ્યા ભૈશાબ, આ પાડન પેલા બાર કાઢો. ઘરમોં કોક નુક્શોન કરી નોખશે.”\n\nયમરાજે તેની વાત માની પાડાને બહાર જવાનો ઈશારો કર્યો.\n\nજેવો પાડો બહાર ગયો વખતચંદે ધીમેથી કહ્યું, “ચેટલા વરહથી ઓન વાપરો સો ?”\n\n“યુગો યુગોથી આ જ મારું વાહન છે.”\n\n“ઓય મોણહો બળદગાડામોંથી મર્સિડીમોં આઈ જ્યા અન તમે ઇકણના ઇકણ! ભલી થાય તારી.”\n\nતેના દરેક વાત સાથે યમરાજ લજ્જિત અને ક્રોધિત થઇ રહ્યા હતા. અંતે તેમણે પાસ ફેંક્યો અને વખતચંદનો આત્મા તેમની સાથે થઇ ગયો. બહાર આવીને તેમણે પાડાને પલાણ્યો. વખતચંદે પાછળ સાંકડમુંકડ બેસીને પોતાની જગ્યા બનાવી.\n\n“આ થોડું હેડવાનું રાખતા હો તો, શરીર ચેટલું ભારે થઇ જ્યું સ.”\n\nતેની વાત સંભાળીને યમરાજ થોડા આગળ ખસ્યા અને વખતચંદ માટે જગ્યા બનાવી. યમસદન જતાં પહેલાં તેમણે નિશ્ચય કર્યો કે ચિત્રગુપ્તની સત્તા પોતાના હાથમાં લઇ લેવી. હવે યમદૂતો પ્રાણ હરીને આવશે અને તેને ક્યાં મોકલવું તે હું નક્કી કરીશ. જ્યાં સુધી સત્તા ન મળે ત્યાં સુધી હડતાલ. બીજી તરફ વખતચંદની જીભ અવિરત શરુ હતી.\n\n“આ તમન અપસરાઓનો ડાન્સ જોવા મલ? ક પશી એ ખાલી ઇન્દ્ર ફાય જ નાચ ? મી ઓભળ્યુ સ ક મેનકા બઉ રૂપાળી સ અને પાશી નખરાળી ય સ. એ બધું હાચ્ચું ક પશી બધું હબંગ?”\n\n“સત્ય છે, વત્સ.” પોતાની શુદ્ધ ભાષાનું પુંછડું ન છોડતાં યમરાજે કહ્યું.\n\n“તે એ ડાન્સ તમારી યમપુરીમોં થાય ક ખાલી ઇન્દ્રના દરબારમોં?”\n\n“ફક્ત ઇન્દ્રના દરબારમાં અપ્સરાઓના નૃત્યનો કાર્યક્રમ આયોજિત થતો હોય છે.”\n\n“લે ઈમોય તમન લબડતા રાખ્યા ! એટલ ડાન્સ જોવા તમાર છેક ઇકણ જવું પડ !” વખતચંદના દરેક વાક્ય પછી યમરાજનો ચહેરો મુરઝાઈ રહ્યો હતો. તેમની પાસે હવે વખતચંદ સાથે વાદવિવાદ કરવાનું મનોબળ રહ્યું નહોતું એટલે તે ચુપ થઇ ગયા.\n\n“આ ઇકણ પોચત ચેટલી વાર થશે?”\n\n“અલ્યા ભઈ, શોન્તી રાખ ન.” યમરાજે ગુસ્સે થઈને છણકો કર્યો.\n\n“લે તે મુઢું બંધ કરું, માર ચેટલા ટકા. તું તાર પશી લડી લેજે.”\n\nઅંતે પ્રવાસ પૂર્ણ થયો અને યમરાજે છુટકારાનો શ્વાસ લીધો. યમરાજે વખતચંદને યમપુરીમાં ઉતાર્યો અને ત્યાં એક આસન ઉપર બેસવા કહ્યું અને પોતે પાડાને પાર્ક કરવા બહાર ગયા. બહાર જતી વખતે તે હળવાશ અનુભવી રહ્યા હતા. વખતચંદે બોલી બોલીને તેમનું માથું પકવી દીધું હતું. જો કે તે વાતો કરી હતી એ પણ એટલી જ સત્ય હતી એ તે જાણતા હતા.\n\nવખતચંદ ચારે તરફ જોઈ રહ્યો. તેને મજા પડી રહી હતી. થોડીવારમાં એક યમદૂત તેને બોલાવવા આવ્યો એટલે વખતચંદે તેની તરફ જોઇને કહ્યું, “અલ્યા ટેણી, તું ઓય નોકરી કર સ.”\n\nયમદૂતને ખબર ન પડી કે શું પ્રતિભાવ આપવો. તેણે ફક્ત તેને પોતાની પાછળ આવવાનો ઈશારો કર્યો. તે જ્યારે પહોંચ્યો ત્યારે યમરાજ એક સિંહાસન ઉપર વિરાજમાન હતા અને બાજુમાં તેમની ગદા પડેલી હતી. થોડા નીચે ચિત્રગુપ્ત એક બાજોઠ ઉપર બેસેલા હતા અને એક મેજ ઉપર ચોપડો મુકેલો હતો, જેમાં ઝીણી આંખે તે જોઈ રહ્યા હતા.\n\n“બેતાળો કાઢયા હોય તો ! આવું ઝીણી ઓંખે જોવું ના પડ.”\n\nચિત્રગુપ્ત તેની વાત સમજી ગયા, તેમણે તેની તરફ ધ્યાનથી જોયું અને કહ્યું, “હમમમ, તારો ચોપડો જ જોઈ રહ્યો હતો. તારા ખાતામાં પુણ્ય તો છે પણ પાપ પણ એટલાં જ બોલે છે એટલે પહેલાં તારે એ ભોગવવા પડશે અને તારે નર્કના ત્રીજા દરવાજે જવું પડશે. એય કોણ છે ત્યાં?”\n\nઅચાનક એક મોટો અવાજ સંભળાયો. ચિત્રગુપ્તે ડરીને પાછળ જોયું તો યમરાજના હાથમાં ગદા હતી જે તેમણે જમીન ઉપર મુકેલી હતી. તેમણે પડકાર ફેંકતા કહ્યું,”ચિત્રગુપ્ત, વખતચંદ નર્કમાં નહીં પહેલાં સ્વર્ગમાં જશે. તે પહેલાં તેના પુણ્ય ભોગવવા પડશે અને તેનાં કરેલાં પાપ હું માફ કરું છું એટલે તે હવે સ્વર્ગ ભોગવીને ફરી પુર્થ્વી ઉપર જન્મ લેશે.”\n\nચિત્રગુપ્તે ચોપડો બંધ કરતાં કહ્યું, “પ્રભુ, મારું કામ મને કરવા દો, આપ તેમાં દખલ ન દો. આપનું કર્મ જીવનું હરણ કરવાનું છે તો એ જ કરો.”\n\n“એય કર્મવાળી, બંધ થાય સ ક નઈ, આ ગદા જોઈ સ. ચોપડો મુકીન હેડતી થા.” અચાનક યમરાજ મહેસાણાના માણસના અવતારમાં આવી ગયા અને ગદા લઈને ચિત્રગુપ્ત તરફ આગળ વધ્યા.\n\nચિત્રગુપ્તે વખતચંદ તરફ જોયું અને ઝડપથી ઉઠીને ચોપડો લઈને દોડવા લાગ્યા અને યમરાજ તેની પાછળ ચોપડો આપતો જા કહીને પાછળ દોડવા લાગ્યા પણ તે પકડી શકે તે પહેલાં જ ચિત્રગુપ્ત અદ્રશ્ય થઇ ગયા. પાછળથી હસતાં હસતાં આ દ્રશ્ય વખતચંદ જોઈ રહ્યો હતો. ગદા પછાડતાં યમરાજ પાછા આવ્યા અને કહ્યું, “જોયો આપણો ચમત્કાર. હવે ઇન્દ્રનો વારો ચાલ મારી સાથે.” એટલું કહીને સીટી મારી એટલે એમનો પાડો તરત હાજર થયો.\n\nયમરાજ વખતચંદને સાથે લઈને ઇન્દ્રના દરબારમાં આવ્યા અને પાડા પર બેસીને જ ત્યાં પ્રવેશ કર્યો. આજ સુધી તે પાડાને પ્રવેશદ્વારની બહાર જ મુકીને આવતાં. યમરાજ ત્યાં પ્રવેશ્યા તે સમયે ચિત્રગુપ્ત ઇન્દ્ર સામે ફરિયાદ કરી રહ્યો હતો.\n\n\"ચાડિયો થવા પેલથી જ ઓય આઈ જ્યો સ? પેલા મારો ચોપડો લાય.” યમરાજે પડકાર ફેંકતા કહ્યું.\n\n“યમરાજ, આ કેવી ભાષામાં વાત કરો છો?” ઇન્દ્રે યમરાજ સામે જોઇને કહ્યું.\n\n“દેવરાજ, હું હવે આ ચિત્રગુપ્તથી કંટાળી ગયો છું. આ નચાવે એમ કેટલા દિવસ નાચવાનું. હું યમપુરીનો રાજા અને મારું કોઈ સ્વામાન નહિ. તેને લાગે ત્યારે મને કહી દે કે જાઓ પૃથ્વીલોક અને આ જીવને લઇ આવો અને પેલા જીવને અને સજા પણ એ જ આપે. એ મારો સાચી છે કે બોસ એ ખબર નથી પડતી! તે ઉપરાંત મારી હજી એક ફરિયાદ છે. હવે મેનકા એક દિવસ તમારા દરબારમાં નૃત્ય કરશે અને એક દિવસ મારા દરબારમાં. બધો લહાવો તમે એકલા જ લો એ કેવી રીતે ચાલે. હું પણ સૂર્યપુત્ર છું, મારું માન જળવાવું જોઈએ.”\n\nતે જ સમયે નારાયણ નારાયણ એવો અવાજ ત્યાં ગુંજ્યો અને દેવર્ષિ નારદમુનિનો ઇન્દ્રના દરબારમાં પ્રવેશ થયો. ‘કલહ !!!” તેમણે આ શબ્દો મનોમન ઉચ્ચાર્યા અને યમરાજની પાછળ આવીને વખતચંદની બાજુમાં આવીને ઉભા રહી ગયા. ઇન્દ્રની સ્થિતિ કાપો તો લોહી ન નીકળી એવી થઇ ગઈ. કલહપ્રિય નારદમુનિનું ત્યાં આવવું એટલે ઘર્ષણ વધવાનાં સંકેત હતા. નારદે અંદરથી રાજી થતાં પોતાના હાથમાં રહેલા કરતાલ ખખડાવ્યાં અને પૂછ્યું, “નારાયણ, નારાયણ! યમરાજ આજે આટલા બધા ક્રોધિત કેમ છો ? આજ સુધી તો આપને આટલા ક્રુદ્ધ નથી જોયા. શું ઇન્દ્રદેવ પાસેથી કોઈ ભૂલ થઇ ગઈ?”\n\nયમરાજ કોઈ જવાબ આપે તે પહેલાં વખતચંદ બોલી ઉઠ્યો, “ઓહો નારદમુનિ ! મારા આરાધ્યદેવ ! પાય લાગુ બાપજી.” એમ કહીને તે તરત નારદમુનિના ચરણોમાં ઝૂક્યો.\n\n“આ ધરતીવાસી તમ સ્વર્ગલોકનિવાસી કરતાં વધુ સંસ્કારી છે.” પોતાને આરાધ્યદેવ કહેનારો પહેલો મનુષ્ય જોઇને નારદમુનિ અંદરખાને રાજી થઇ ગયા હતા.\n\n“બાપજી, આ પોતાના મોણહોનું મોન નહિ રાખતા, એ તમારું શું મોન રાખવાના હતા.”\n\n“સત્યવચન છે તારું મનુષ્ય, હું જાણું છું કે ઇન્દ્ર ઘમંડી છે. પણ તેં તારો પરિચય ન આપ્યો !”\n\n“બાપજી, હું વખતચંદ.”\n\n“તો વખતચંદ, તું મને કહે કે શું થયું છે અને યમરાજ કેમ ક્રુદ્ધ છે ?”\n\nઇન્દ્ર બોલવા જતા હતા પણ દેવર્ષીએ પોતાનો હાથ ઉંચો કર્યો એટલે તે શાંત થઇ ગયા.\n\n“બાપજી, આ યમરાજ બાપડા ચેટલા વરહથી ઈમનું કોમ બરાબર કર સ. કોઈ દાડ ભૂલચૂક કરી નહિ. આ એક કિસ્સો ઓભ્ળ્યો તો સાવિત્રી અને સત્યવોનનો. બાકી કોઈ દાડ એ ચુક્યા નહિ. અમાર ઇકણ અમે ઈમન ધરમરાજ કઈન બોલાઈએ. ઈમન ન્યાના દેવતા કઈએ. પણ એ તો બધી વાતો જ ખોટી. આ તો ઈમના હંગાથ વાત કરી તાણ ખબર પડી ક ઈમન તો ન્યા કરવાનો આવતો જ નહિ. એ બાપડા અમારા ઓગડીયાવાળા જેવું કોમ કર સ. ખાલી ઇકણથી જીવ ઓય લાબ્બાનો અન સરગ ક નરકમોં પોચાડવાનો. હાચો ન્યાનો દેવતા તો ચિત્રગુપ્ત સ.”\n\n“આ તો ખરેખર અન્યાય કહેવાય. અમે આ દ્રષ્ટિકોણથી વિચાર જ નહોતો કર્યો. છતાં હું હજી એક પ્રશ્ન પૂછવા ચાહીશ કે આ ચિત્રમાં ઇન્દ્રદેવ ક્યાંથી આવે.” પોતાનું નામ કથામાં ન આવતું જોઇને ખુશ થઇ રહેલા ઇન્દ્રદેવનો ચહેરો મુરઝાઈ ગયો.\n\n“ખાલી એટલો જ અન્યા નહિ થયો બાપડા યમરાજ હંગાથ. અવ તમે કો આ ચેટલું બધું કોમ કર સ, એટલ મનોરંજનની જરૂર કુન હોય. આ હળી ભાગીન ટુકડો ય નહિ કરતા એ ઇન્દ્ર ન ક આ કોમ કરીન તૂટી જતા યમરાજ ન. પાસું યમરાજ કઈ ઓય આબા ઇન્દ્રની પરમીશન લેવી પડ. ભોડાની પરમીશન! કોમ કર આ બધા અને જલસા આ એકલા કર. આ ચોનો ન્યા?”\n\n“નારાયણ, નારાયણ! વખતચંદ તું તો મારો માનસપુત્ર છે. તારો અનાખો દ્રષ્ટિકોણ મને ગમ્યો. આટલાં વર્ષમાં યમરાજ સાથે કેટલો બધો અન્યાય થયો. આજે તેં યમરાજની જ નહીં મારી પણ આંખો ખોલી દીધી. હું લોકકલ્યાણ માટે યુગો યુગોથી બધે ફરું છું અને મારા પોતાના ઘરમાં જ અંધકાર છે. હે ઇન્દ્રદેવ આપ તત્પરતાથી પોતાના આસનનો ત્યાગ કરો. આ સિંહાસનના હકદાર તો યમરાજ છે. જો આપ એવું નહિ કરો તો હું યમરાજને આપની ઉપર ગદાથી પ્રહાર કરવાની રજા આપી દઈશ. આપ જાણો છો યમરાજ કેટલા શક્તિશાળી છે, તેમની શક્તિઓની કોઈ સીમા નથી.”\n\n“હાચી વાત કરી બાપજી! આ યમરાજ હોમ ઇન્દ્ર તો મગતરું સ.”   \n\n\n\nઇન્દ્રના ક્રોધનો પાર ન રહ્યો. તેમણે કહ્યું, “યમરાજ ભલે શક્તિશાળી હશે પણ મારા કરતાં બધું શક્તિ નથી તેમની પાસે. તે ફક્ત ગદા ઉપાડી જાણે છે પણ હું દરેક પ્રકારની યુદ્ધવિદ્યા જાણું છું. હું દેવોનો રાજા ગણાઉં છું શું એ વાત આપ બધા ભૂલી ગયા. યમ જો ધર્મરાજ હોય તો ધર્મનું કામ કરે, સુરા અને સુંદરી એમને ન મળે. તમને લાગે છે કે આવા ભયંકર અને કૃષ્ણવર્ણી દેહના સ્વામી યમ સામે અપ્સરાઓ નૃત્ય કરશે? આની સામે નૃત્ય કરવા દાનવીઓને બોલાવવી પડશે.”\n\nયમરાજ પોતાનું નામ રાજના ઉચ્ચાર વગર ઇન્દ્રદેવે લીધું તે ન ગમ્યું અને તેમના શરીરના રંગની મજાક ઉડાવી એટલે તે ગદા લઈને આગળ વધ્યા અને ઇન્દ્ર પોતાનું અમોઘ શસ્ત્ર વજ્ર લઈને આગળ વધ્યા.\n\nનારદમુનિ વખતચંદના ખભે હાથ મુકીને આનંદથી આ દ્રશ્ય જોઈ રહ્યા હતા. ઇન્દ્રના દરબારમાં બે શસ્ત્રો ટકરાઈ રહ્યા હતા અને બધે તણખા ઉડી રહ્યા હતા. અપ્સરાઓ ડરીને એક ખૂણામાં ભરાઈ ગઈ હતી.\n\n“અલ્યા બધા ઉભા રો. મારી વાત ઓભળી લો પશી બાઝ્વું હોય તો બાઝજો.”\n\nયમરાજ અને ઇન્દ્ર ઉભા રહી ગયા.\n\nઇન્દ્રદરબારના દરવાજે એક વ્યક્તિ ચિત્રગુપ્ત સાથે ઉભો હતો. તેને જોઇને વખતચંદના ચહેરાનું નૂર ઉડી ગયું.\n\nઇન્દ્રે પૂછ્યું, “કોણ છે તું?”\n\n“હું વનેચંદ આ વખતનો બાપ. અલ્યા ! તમારા બધામોં બુદ્ધિનો સોટો નહિ ? કુની વાતમોં આઈ જ્યા! આ વખો નેનપણથી અળવીતરો. એ ચિત્રગુપ્ત, આ યમરાજન તારો ચોપડી બતાય. એ ચોપડામોં જોવો આ વખાના નોમે પાપ સ એ બધો બીજોન બઝાડવાના. મારો સોકરો સ ન મી તો નેનો હતો તાણનો ઈનો લક્ષણો જોઈ લીધા તા. અવ જે મોણહ માટ નારદમુનિ આરાધ્યદેવ હોય ઈનું શું કેવું! ”\n\nયમરાજ તે ચોપડામાં જોઈ રહ્યા હતા. જેમ જેમ તે વાંચી રહ્યા હતા, તેમ તેમ તે શાંત થઇ રહ્યા હતા. તે ચોપડો ચિત્રગુપ્તના હાથમાં આપીને તેમણે કહ્યું, “આપની વાત સાચી છે, છતાં તેનાથી મને થતો અન્યાય ઓછો નથી થઇ જતો!”\n\nવનેચંદ ઉકળી ઉઠ્યા, “અલ્યા શનો અન્યા, તું રાજા સ ક કારકુન. તું કોય બધોના જીવ લેવા જતો નહિ એ બહુ તો તારો ટેણીયો કર. એ આવ એટલ તું દર વખતે ચોપડો ખોલીન ગણતરી કરતો બેહે. આ ચિત્રગુપ્ત તો તારો શેક્રેટરી કેવાય, એ બધી ગણતરી કર અને તન કે પશી તું ન્યા કરી હક. અવ તાર ચોપડા વોચવામોં ટાઈમ પાશ કરવો સ?”\n\nવનેચંદની વાત યમરાજના મગજમાં ઉતરી રહી હતી.\n\nનારદમુનિ ચિત્ર પલટાતા જોઇને બોલ્યા, “નારાયણ, નારાયણ, આપના તર્ક ગળે ઉતરે એવા છે પણ એક વાત હું જરૂર કહીશ કે ઇન્દ્રદેવ તરફથી અન્યાય જરૂર થઇ રહ્યો છે.”\n\n“અલ્યા નારદ, કોક તો શરમ કર! આ યમરાજ હડતાલ પડી દેશે તો ત્યો શું થશે?” પછી યમરાજ તરફ ફરીને કહ્યું, “યમરાજ, નેચ મંદિરમોં તમારી મૂર્તિ હોય સ બીજા દેવતાઓની મૂર્તિ હોય સ પણ તમે ચ્યોય ઓભળ્યુ ક આ ઇન્દ્રનું મંદિર સ. જે મોણાહ આખો વખત દારૂ પીન બૈરોનાં ડાન્સ જોતો બેહી રે ઈનું મંદિર ચોથી હોય. એ ખાલી દેખાડવાનો રાજા. તમે તો બધાના મનના રાજા. પશી પબ્લિકમોં તમારી બીક ખરી. ઇન્દ્ર ન કોય કુતરું ય નહિ પુસતું.”\n\nવનેચંદની વાત સાંભળીને યમરાજનો ચહેરો ખીલી ઉઠ્યો. પણ ઇન્દ્રદેવનો ચહેરો ઉતરી ગયો હતો. વનેચંદે તેમની તરફ આંખ મીચકારી.\n\nયમરાજે તરત બધા સામે જોઇને કહ્યું, “મને મારા અભદ્ર વર્તન માટે ક્ષમા કરશો. હું ફરીથી યમપુરી તરફ પ્રયાણ કરું છું. ચિત્રગુપ્ત આ પામર જીવને લઈને આપ આગળ જાઓ.”\n\nસંતુષ્ટ થઈને યમ પોતાના નિવાસસ્થાન તરફ આગળ વધ્યા. નિરાશવદને વખતચંદ ચિત્રગુપ્ત સાથે નીકળ્યો.\n\nવનેચંદ ઇન્દ્ર તરફ ગયા અને તેના ખભે હાથ મારીને કહ્યું, “તોડી પાડ્યો ન સોકરાનો દાવ! અવ હેડ થોડી લાય એક પાલામોં અને એય સોડીયો રાહ શું જોઈ રઈ સો ? નાચવા મંડો.”",
      "duration": "12 mins",
      "category": "Comedy"
    },
    {
      "id": 29,
      "title": "ધરમ સંકટ",
      "story_name": "આજે અમારા ઘરમાં અનેરું ધરમ સંકટ આવી ચઢ્યું. અમે સહપરિવાર અમારા કુળદેવીના મંદિરે જવાનો કાર્યક્રમ નક્કી કર્યો હતો, સવારથી સૌ પોતપોતાની રીતે તૈયારીમાં લાગી ગયાં હતાં. ડ્રાઈવર રામુએ ગાડીની કન્ડિશન ચેક કરી લીધી હતી. મમ્મીજી એટલે કે મારાં સાસુજીએ પ્રસાદ, માતાજીને ચઢાવવાની સાડી અને અન્ય વસ્તુઓ તૈયાર કરી રાખી હતી. પપ્પા હંમેશાની જેમ મમ્મીજી કહે તેમાં હામાં હા કરવા માનસિક તૈયાર થઈ ગયા હતા અને મારા 'એ' એટલે મી.શુક્લજી દાઢી, વાળ સેટ કરાવી હિરો બની ચૂક્યા હતા, જાણે એ ફરી જાન જોડીને પરણવા જઈ રહ્યા હોય તેવા સોહામણા લાગી રહ્યા હતા.\n\nમેં પણ આજે વરસના વચલા દિવસે સાડી પહેરી હતી, આજના દિવસે સાડી પહેરવાનું કારણ માત્ર કે કુળદેવીનાં દર્શન કરીએ ત્યારે માથે ઓઢવું પડે ! જો કે મમ્મીજીનો સ્વભાવ જાણતાં હોવા છતાં દુપટ્ટાથી પણ માથે ઓઢી શકાય જેવી નબળી દલીલ મેં કરી હતી પણ મમ્મીજીની જિદ સામે ઘરના બે બે પુરુષ સભ્યોનું નથી ચાલતું તો મારું શું ચાલે ? મારી નબળી દલીલને ફગાવી દેવામાં આવી અને કમને સાસુહઠ સામે મારે ઝૂકવું પડ્યું. મમ્મીજી સામે ઝૂકવું પડ્યું એ ધરમસંકટ ન હતું પણ અમે જેવો ઘરનો ઉંબરો ઓળંગવાની તૈયારી કરતાં હતાં ત્યારે જ મારે પીરિયડ આવ્યા, એ હતું ધરમસંકટ.\n\nમેં આ વાત ધીરે રહીને પતિદેવને જણાવી અને ત્યારબાદ મમ્મીજીને જણાવી. આ ઓચિંતી આવી પડેલી આફતની મમ્મીને જાણ થતાં જ જાણે કોઈ આસમાન તૂટી પડ્યું હોય એવા હાવભાવ મમ્મીજી દ્વારા આપવામાં આવ્યા. કરોડો રૂપિયાનો ધુમાડો કર્યો હોય અને ટ્રમ્પનો ભારત પ્રવાસ કેન્સલ થાય તો મોદીજીના ચહેરાના જે હાવભાવ હોય તદ્દન એવા જ હાવભાવ મમ્મીજીના ચહેરા પર હતા.\n\nત્યારબાદ આગળ શું પગલાં લેવાં એ અંગે ઘરના આંગણામાં જ હિંચકા પર બેઠાં બેઠાં ચર્ચા વિચારણા અને મિટિંગ કરવામાં આવી.\n\n\"તમે જઈ આવો, હું અહીં નિશા સાથે રોકાઈ જઉં\" શુકલજી બોલ્યા.\n\n\"આવતા રવિવારનો પ્રોગ્રામ રાખીએ?\" પ્રશ્નાર્થ ચહેરે પપ્પાજી બોલ્યા.\n\n\"આ સાવ કેવી છે, ભૂલક્કડ! તારીખ પણ યાદ નથી રહેતી, ત્યાં આખા ગામમાં મેં આપણે આવવાની જાણ કરી દીધી છે, ભંડારો રાખી દીધો છે\" મમ્મીજી મારી સામે જોઈને બબડયાં.\n\nમમ્મીજી આંગણામાં આમતેમ આંટો મારવા લાગ્યાં. મને મારો સાડી પહેરીને કુળદેવીને દર્શન કરતો ફોટો લેવાનો પ્લાન ખતરામાં લાગ્યો. ઇન્સ્ટામાં હેશ ટેગ ટ્રેડિશનલ લુક, હેશ ટેગ પ્યારી બહુ વગેરે વિચારેલા હેશ ટેગ એળે ગયા હોય એવી અનુભૂતિ થઈ. થોડીવાર માટે સન્નાટ્ટો છવાઈ ગયો. રામુ ગાડીમાં બેઠો બેઠો વારાફરતી અમારા ચારેયના ચહેરા જોઈ રહ્યો હતો. એ ફેસ રીડર હોય એમ અમારા ચહેરા વાંચવાનો પ્રયત્ન કરી રહ્યો હતો. વધુમાં એને આગળ શું કરવાનું છે આદેશ મળે એની રાહમાં એ બેસી રહ્યો હતો.\n\nમમ્મીજી કોઈ વચલો રસ્તો વિચારી રહ્યાં હતાં એ દરમિયાન મને મારી સ્કૂલના દિવસો યાદ આવી ગયા. મારી સખીઓને પીરિયડના દિવસોમાં કેવી રીતે અન્યોથી અલગ જમાડવા બેસાડવામાં આવતી, ઘરમાં ક્યાંય અડકવા દેવામાં ન આવતી, જાણે કોઈ ગુનો કર્યો હોય એવી રીતે વર્તન કરવામાં આવતું, અને એ ગંદું કપડું....એ પાંચ દિવસ જાણે જેલની સજા કરતાં પણ એ લોકોને બદતર લાગતા.\n\n\"ચલો જઈએ, જઈને માતાજીની માફી માંગી લેશું અને આને દૂરથી દર્શન કરાવશું\" હું વિચારોમાં ખોવાયેલી હતી ત્યારે જ મારી સાસુમાનો આદેશ કાને પડ્યો.\n\n\"એટલે મારે આવવાનું ?\" હું અચકાતાં બોલી. મારી નજર સામે ઈન્સ્ટાના હેશટેગ આવી ગયા, અને મારી આંખોમાં ઉત્સાહ દેખાયો. મારું ચાલે તો હું હેશટેગ પીરિયડ પણ લખી નાખું એવો આનંદ મમ્મીજીના આ નિર્ણયથી આવ્યો.\n\nમારા સવાલનો જવાબ ન મળ્યો અને મમ્મીજી ગાડી તરફ ચાલવા લાગ્યાં, પાછળ પપ્પાજી અને પછી અમે લોકો પણ ગાડીમાં ગોઠવાયાં. મને આગળ રામુની બાજુમાં બેસવાનો આદેશ મળ્યો.\n\nરામુના ચહેરા પરથી પ્રશ્નાર્થ ચિહ્ન પણ ગાયબ થયું અને અમારી ગાડી ઉપડી. હા, ગાડી ઉપડે એ પહેલાં મમ્મીજી શોપિંગ કરવા ગયેલાં ત્યારે કાગળમાં વીંટાળેલું અને એના પર કાળું ઝભલું ચઢાવી થેલીમાં અલગ રાખીને લાવેલા સ્ટે ફ્રીના પેડનો ઉપયોગ કરી લીધેલો.\n\nઅમારા કુળદેવીનું ગામ સાડી ચારસો કિલોમીટર દૂર આવેલું. અમારી ગાડી પુરપાટ ઝડપે રોડ પર દોડી રહી હતી. કોઈ અગમ્ય કારણોસર રોડની બન્ને સાઈડ રહેલાં વૃક્ષો પાછળની તરફ દોડી રહ્યાં હતાં. ટેપમાં મમ્મીજીની સૂચનાથી માતાજીના ગરબા અને ભજનો વાગી રહ્યાં હતાં કે અચાનક જ રામુએ જોરદાર બ્રેક મારી. રામુએ ગાડી રોડની સાઈડમાં ઊભી રાખી. અમને એ સમજતાં વાર ન લાગી કે આગળ પાછળનાં ટાયરોમાં રોડ પર પડેલ ખીલ્લીઓના કારણે પંક્ચર પડી ગયું હતું અને કોઈ કારણસર ગાડીના પાછળના ભાગમાં આગ પણ લાગી હતી.\n\nઅમે નીચે ઊતર્યાં, રામુએ ગાડીની ફરતાં ત્રણ ચાર ચક્કર લગાવ્યાં અને રામુની પાછળ પાછળ અચાનક આવી ચઢેલું કૂતરું પણ ચક્કર લગાવી રહ્યું હતું. આ દૃશ્ય મને થોડું ફની લાગ્યું. હું બોલી ઊઠી \"બસ, રામુભાઈ હવે વધુ ગાડીના ફેરા ન ફરો નહીં તો આ અગ્નિની સાક્ષીએ તમારા અને આ કૂતરાનાં લગ્ન થઈ જશે\". મને લાગ્યું કે મેં કોઈ મસ્ત જોક માર્યો છે અને હમણાં મારા ઘરનાં સભ્યો ખડખડાટ હસી પડશે પણ તદ્દન મારા વિચારોથી ઊલટું થયું.\n\n\"બધું આના લીધે થયું\" મમ્મીજી હવે એકતાકપુરની સિરિયલની સાસુમાની જેમ મારા પર દોષનો ટોપલો ઢોળી રહ્યાં હતાં. એ મમ્મીજીમાંથી સાસુ બની રહ્યાં હતાં.\n\n\"મને ખબર ન હતી કે જે માસિકસ્રાવ જીવને જન્મ આપવા શરીરને સક્ષમ બનાવે છે એના લીધે ગાડીમાં પંચર પણ પડે અને આગ પણ લાગે\" હું ધીમા અવાજે બોલી ઊઠી.\n\nપરંતુ મારા જૂના વિચારોવાળાં સાસુમાએ તો સમાચાર ત્રોમાં અને ટીવીમાં જોયેલું કે માસિકધર્મના લોહીની ગંધ માત્રથી કૂતરાઓ પાગલ બની જાય, જો પીરિયડ્સ દરમિયાન કોઈ સ્ત્રી કોઈની સુવાવડ કરાવે તો કસુવાવડ થાય, પીરિયડ દરમિયાન સ્ત્રી અપશુકનિયાળ ગણાય એટલે એમના માટે તો ગાડીમાં પંચર અને આગ પીરિયડના કારણે લાગે એ સ્વાભાવિક હતું. કદાચ જો એ સમયે રશિયા દ્વારા સિરિયા પર હુમલામાં સિરિયાનું અસ્તિત્વ ભૂંસાઈ જાય તો પણ એની પાછળ મમ્મીજીની દૃષ્ટિએ મારા પીરિયડ જવાબદાર ગણાત.\n\nરામુ બન્ને દિશામાં પાંચથી સાત કિલોમીટર ચાલીને જઈ આવ્યો પણ કોઈ મિકેનિક ગાડી જોવા ન આવ્યો. કદાચ માસિકના લોહીની શક્તિએ જ એમને ન આવવા મજબૂર કર્યા હોય, બની શકે ! અમે પૂરા ત્રણ કલાક ગાડીમાં વિતાવ્યા. આગળ જવું કે પાછળ જવું કે એ નક્કી થઈ શકતું ન હતું એટલામાં જ મમ્મીજીનો ફોન રણક્યો અને એમને ગામડેથી સમાચાર મળ્યા કે માતાજીના મઢમાં આગ લાગી છે અને ઘણુંખરું નુકસાન પણ થયું છે.\n\nસમાચાર મળતાં જ મમ્મીજી એ મારી તરફ ગુસ્સામાં જોયું અને પસ્તાવાથી ડોકું ધુણાવ્યું. મને સાથે લાવવાના નિર્ણયે એમને પસ્તાવા મજબૂર કર્યાં. મને સાથે લાવવાથી જ મંદિરમાં આગ લાગી હતી એ શંકા એમના મનમાં ઘર કરી ગઈ એવું અમને એમના ચહેરાના હાવભાવ પરથી જણાયું.\n\n\"વાહ, તારું માસિક તો બસ્સો કિલોમીટર દૂર આગ પણ લગાડી શકે છે !\" શુકલજી કટાક્ષમાં બોલી ઊઠ્યા.\n\n\"એક રીતે જોઈએ તો આપણે ત્યાં સમયસર પહોંચી ગયા હોત તો આગમાં ભસ્મીભૂત થઈ ગયાં હોત, મારા પીરિયડના કારણે આપણે બચી ગયાં !\" હું ઉત્સાહમાં બોલી ગઈ.\n\nશુકલજીના કટાક્ષભર્યા વાક્યના કારણે અને મારા ઉત્સાહભર્યા વાક્યના કારણે અમારા ઘરમાં ચોક્કસ આગ લાગવાની હતી એ નક્કી હતું. કેટલા દિવસો સુધી રસોડામાં કરફ્યુ રહેવાનો હતો, ભૂખ હડતાળો થવાની હતી, સમાધાન અને સમજૂતી માટે વિચારણા પણ થવાની હતી એ નક્કી હતું.\n\nએ દરમિયાન જ રામુએ એક આવતી ગાડી ઊભી રાખી અમારી સમસ્યા જણાવી, લિફ્ટ લીધી અને અમારા પરત ફરવાનો પ્રબંધ કર્યો.\n\nઅને પરત ફરતી વખતે મેં ઈન્સ્ટાગ્રામ પર #પીરિયડ કરીને સેલ્ફી મૂકી.",
      "duration": "5 mins",
      "category": "Comedy"
    },
    {
      "id": 30,
      "title": "તોફાની બીટ્ટુ",
      "story_name": "તોફાની, ચંચળ, ચબરાક અને પોતાની માન્યતાઓમાં પાકો એવો બીટ્ટુ નાના છોકરાઓના ટોળકીનો આગેવાન જેવો હતો. બધા બાળસેનાને ભેગી કરી ક્રિકેટ રમતો. જ્યારે કોઈ પણ સિક્સર મારે અને દડો જો રાહુલ સરના પ્રાઇવેટ દવાખાનાના કમ્પાઉન્ડમાં પહોંચે તો તરત બીટ્ટુ અને તેની સેના ફટાફટ દોડતી. બધા કમ્પાઉન્ડનાં બહાર જ ઊભા રહી જતા પણ બીટ્ટુ વાંકો ચુંકો સંતાતો ભાગતો જઈ દડો લઈ આવતો.\n\nકંપાઉન્ડમાં ડોકટરની મનગમતી નવી કાર પાર્ક રહેતી. ડોક્ટર રાહુલ સરને હંમેશા ચિંતા રહેતી કે બીટ્ટુનો આ દડો કારમાં ક્યાં ગોબો ના પાડી દે અથવા તો કાચના તોડી ન નાખે. કારણ કે બારીના કાચ તો તેણે 2 વાર તોડ્યા છે. તેને પકડવા માટે અને ધમકાવવા માટે કમ્પાઉન્ડર કેયુર અને બે નર્સોને ખાસ ચેતવી રાખતા. પણ બીટ્ટુ કોઈના હાથમાં આવતો નહીં.\n\nરજાઓમાં ઘણી વાર રોહન એટલે કે રાહુલ સરનો દીકરો પણ ઘણીવાર બીટ્ટુ સાથે રમવા માટે દવાખાને આવી જતો. બીટ્ટુને રોહનની હેર સ્ટાઇલ બહુ ગમતી. એકવાર બીટ્ટુને આ હેર સ્ટાઈલ શીખવી હતી, તો રોહને જણાવ્યું કે મારા મમ્મી જ્યારે બ્યુટી પાર્લરમાં જાય છે, ત્યારે મને સાથે લઈ જાય છે. તેમની સાથે સાથે મને ફ્રીમાં આવું હેર ડ્રેસિંગ કરી આપે છે. અને પછી 7000 રૂપિયાનું બિલ આપે. બીટ્ટુ બોલ્યો, આટલું મોંઘુ હેર ડ્રેસિંગ અમને પોસાય નહીં ભાઈ. આપણે તો બંદા અફલાતુન જ છીએ. થોડું દિવેલ નાખીએ કે મારું કામ પૂરું.\n\nઉનાળાના વેકેશન બાદ ચોમાસાના પ્રથમ પડેલા વરસાદમા બીટ્ટુ મન ભરીને નાહ્યો. જેથી તેને તાવ આવી ગયો. તેના મમ્મી ચંપાબેન પણ તેનાથી બહુ જ ખીજાયેલા રહેતા. તેથી આજે તો લાગ જોઈને તેને ઉપાડીને સવારે વહેલા જ દવાખાનામાં જ મૂકી ગયા. અને કમ્પાઉન્ડર કેયુરને કહેતા ગયા કે ડોક્ટરને કહેજો કે આને દવાની સાથે સાથે ધમાલ મસ્તી ઓછા કરે તેવા ઇન્જેક્શન પણ આપે.\n\nકમ્પાઉન્ડર કેયુરને તો, સામેથી માછલી જાળમાં ફસાઈ ગઈ હોય તેવું લાગ્યું. કપટ ભરેલું કમ્પાઉન્ડર અને નર્સોનું હાસ્ય અને તેમની વાતો બીટ્ટુ મનમાં સમજી ગયો. બાળસેના વગર જ સેનાપતિ આજે દુશ્મનનાં હાથે પકડાયા. બિટ્ટુ થોડો ગભરાયો ખરો પણ મુઠ્ઠી વાળીને તેને મક્કમ કરી લીધું કે, એકલા તો એકલા પણ આ લોકોને હવે અકડમ બકડમ કરીને, પટાવીને ભાગી છૂટવું છે. મનમાં ને મનમાં બોલ્યો,\" સિંહ એકલો પડ્યો તો શું થયું ? ખડ ખાય એ બીજા...!\"\n\nજ્યારે કેયુરે ફટાફટ DWનું ઇન્જેક્શન તૈયાર કર્યું, ત્યારે બીટ્ટુ તેમાંથી છટકવા તરત બોલ્યો કે ઈન્જેકશન તો ડોક્ટર સાહેબના હાથે જ લઈશ, તમારા હાથે નહીં. પણ કેયુર તેની આ વાત ને અવગણીને રોજબરોજનાં બીટ્ટુનાં તોફાન મસ્તી દૂર કરવા, જરા ગભરાવાનું શરૂ કર્યું. અને ઈન્જેકશન ભરતા ભરતા બોલ્યો, તને ખબર છે તારો પેલો તોફાની જીગો, હવે કેમ ક્રિકેટ નથી રમતો ? તેને મેં આવું જ મોટું ઇન્જેક્શન આપ્યું હતું અને હજુ પણ તેને દુઃખે છે, માટે હવે તેણે ક્રિકેટ રમવાનું જ બંધ કરી દીધું. અને હવે તું પણ આ તોફાન બંધ કરી દે.\n\nબીટ્ટુ તેની આંખો બંધ કરી અને બધી જ વિચાર શક્તિ કામે લગાડી, પરસેવો છૂટી ગયો પણ કંઈક સૂઝતા ધીમેથી બોલ્યો. પેલા કાંતિકાકાના કપાળ ઉપર ત્રણ ટાંકાનું નિશાન છે, તે કેમ આવ્યું છે, તે ખબર છે ? કમ્પાઉન્ડર બોલ્યો, ના, તેમનું તો મને કંઈ ધ્યાનમાં નથી. બીટુ બોલ્યો, સારું... તો એમાં એવું હતું ને કે, મેં તાકીને છૂટો ઢેખાળો માર્યો હતો, તેના તે ટાંકા છે. મારું નિશાન એકલવ્ય જેવું, બહુ પાક્કું છે, હો...\n\nહવે કમ્પાઉન્ડર ગભરાયો. હવે શું કરવું ને શું નહીં તેની મૂંઝવણમાં સપડાયો. અને બોલ્યો, સારું તો તારી ઈચ્છા, હવે સાહેબના હાથનું મોટું ઇન્જેક્શન ખાજે. બીટ્ટુએ મનમાં વિચાર્યું, ભલે અત્યારનું તો જોખમ ગયું. \"આગે આગે, ગોરખ જાગે\", આગળનો રસ્તો આગળ મળી આવશે.\n\nથોડી જ વારમાં તો ડોક્ટર સાહેબની ગાડી આવી ગઈ. કેયુર જોરથી બોલ્યો, સાહેબ આજે કારને ગમે ત્યાં પાર્ક કરો, ચિંતા ના કરશો. આજે બીટ્ટુભાઈ આપણા દવાખાનામાં મહેમાન થઈને આવ્યો છે. અને આજ પછી મસ્તી નથી કરવાનાં. આ સાંભળી ડોક્ટર પણ ખુશ થઈને મલક્યાં કે \"અબ આયા ઊંટ, પહાડ કે નીચે.\"\n\nડોક્ટર સાહેબ મનોમન વિચારી લીધું કે આજે આને સારી એવી ટ્રીટમેન્ટ કરવી પડશે કે ફરી ક્યારેય પણ મસ્તી ના કરે. બિટ્ટુ જરા ગભરાયો, પાછો પરસેવો પણ વળી ગયો પણ ફરી ઉપાય શોધવા લાગ્યો કે હવે આ જાળમાંથી પણ કઈ રીતે છટકવું.\n\nદવાખાનામાં પેશન્ટ પણ વધી ગયા હતા. પણ બધાની વચ્ચેથી બીટ્ટુને તેમની કેબિનમાં લઈ ગયા અને બધા પેશન્ટને કહ્યું કે આજે પહેલા આનો ઈલાજ કરીએ પછી તમારો વારો. કમ્પાઉન્ડર અને નર્સોની સાથે સાથે આ પેશન્ટ લોકો પણ ડોક્ટરનું અને બીટ્ટુનું આ કૌતુક કુતુહલતાથી જોતા હતા.\n\nડોક્ટર બોલ્યા કે બીટ્ટુ, તું તારા મમ્મી પપ્પાનું માન્યો નહીં અને વરસાદમાં બહુ જ નહાયો, માટે તું માંદો પડ્યો. માટે તારે આજે ઇન્જેક્શન લેવા પડશે અને તું જે રોજ વિચાર્યા વગરનું ક્રિકેટ રમું છું, તેનાથી પણ તને કંઈક વાગવાનું જ છે, ત્યારે તો તને પ્લાસ્ટર અને ઓપરેશન બધું જ મારે જ કરવાનું આવશે. બોલ હવે ક્રિકેટ રમીશ કે નહીં ? સલાહનાં ઓથા હેઠળ છુપાયેલી ધમકી બીટ્ટુ પામી ગયો. પણ હવે કમ્પાઉન્ડરને આપી તેવી ધમકી સાહેબને તો ધમકી અપાય નહીં. હોદ્દો જોઈને વિવેકપૂર્વક રસ્તા કાઢવામાં ફરી બાળ સૂઝ કામે લગાડી. તેણે આ પકડમાંથી છૂટકવા માટે ફરી મગજના બધા તાર જણજણાવી નાખ્યા. પણ કંઈ ઉપાય સૂઝ્યો નહીં.\n\nમાટે હવે મનોમન ગાયત્રી મંત્ર અને હનુમાન ચાલીસા ચાલુ કરી દીધી. પરંતુ મગજ તો ઉપાયો જ શોધતું હતું. અને નજર ચારે બાજુ ફરતી હતી. તે દરમિયાન ડોક્ટર સાહેબ એટલે કે રાહુલસર તેના રૂટિન મુજબ ટેબલ ઉપર સૂટકેસ મૂકી. ટેબલના ઉપર મુકેલો ફેમિલી ફોટો સાફ કર્યો, કાળજીથી, પોતાના જ રૂમાલથી. એ ફેમિલીનો ફોટો જોતા જ બીટ્ટુને ઝબકારો થયો અને મોઢા પર ખુમારી છવાઈ ગઈ. ડોક્ટર સાહેબે પોતાની બધી તૈયારી કરી અને બીટ્ટુ સામે વળ્યા. ત્યાં જ બીટ્ટુ બોલ્યો કે સાહેબ તમારી વાત તો સાચી છે. મારે કંઈક વિચારવું જોઈએ. ડોક્ટર સાહેબ બોલ્યા તો વિચારીશ તો ફરી તને તકલીફ નહીં આવે, પણ આજે તો તને ઇન્જેક્શન લેવા જ પડશે.\n\nત્યાં તો બીટુ ઊભો થઈને બધા ખીસ્સા તપાસવા લાગ્યો. અને બોલ્યો અરેરે, આજે તો હું વીઝીટીંગ કાર્ડ લાવવાનું જ ભૂલી ગયો. એમાં એવું છે ને, મારા મમ્મીએ બ્યુટી પાર્લર કામ શરૂ કર્યું છે. આંટીને એટલે કે તમારા વાઈફને 50% ડિસ્કાઉન્ટ સાથે હેર ડ્રેસિંગ કરી આપવામાં આવશે સાહેબ.\n\nડોક્ટર બોલ્યા, શું વાત કરે છે ? દર મહિને તે 7000 ખર્ચો કરીને આવે છે, તમે કેટલામાં કરી આપશો ? જુઓ સાહેબ, ફર્સ્ટ 10 કસ્ટમરને તો 50% ડિસ્કાઉન્ટ એક વર્ષ સુધી મળશે. આ અમારી સ્કીમ છે. તમે કહેતા હોય તો આંટીનું નામ અત્યારે જ લખી દઉં અને મમ્મીના કસ્ટમર લિસ્ટમાં તે પહેલું નોંધી દઉં. કમ્પાઉન્ડર કેયુરને દાળમાં કંઈક કાળું લાગ્યું અને સાહેબને બે મિનિટ વાતચીત કરવાની પરમિશન માંગી. પણ ડોક્ટરને તો મગજના તાર હલી ગયા હતા. દર મહિને 7000 નો ખર્ચો જે 50% બચી જવાનો છે તેવું જ દેખાયું.\n\nબીટ્ટુ હવે ડોક્ટરની લાલચ અને કમ્પાઉન્ડરની ચાલાકી પારખી ઉતાવળ પકડી અને બોલ્યો, એવું કરો તમે ફટાફટ મને ત્રણ ચાર ગોળીઓ આપી દો, જે કડવી ના હોય. અને હું અત્યારે જ ઘરે ફટાફટ જાઉં અને તમારું નામ નોંધી દઉં, ના ના... તમારું એટલે કે આંટીનું. ડોક્ટર સાહેબ બધું જ ભૂલીને ફટાફટ તેને કડવી ના હોય તેવી ગોળીઓ અને દવાની બોટલ ફ્રીમાં આપી. બહાર ઊભા ઊભા બધા જ તેનું આ કૌતુક જોતા હતા, પણ બધા વિચારમાં પડી ગયા.\n\nબીટ્ટુ તો \"ડોન કો પકડના મુશ્કેલી હી નહીં, નામુમકીન હૈ\" ના એટીટ્યુડ સાથે બે બાજુ બેઠેલા વેટિંગ પેશન્ટની હરોળમાંથી અને કમ્પાઉન્ડર તથા નર્સોની સામેથી ધીમા ધીમા ડગલાં ભરતો ભરતો નીકળી ગયો.\n\nએક પણ વાર તેને નજર ઉપર કરી નહીં અને પાછળ પણ જોયું નહીં. ગંભીર ડગલે તે દવાખાનાના કમ્પાઉન્ડના ઝાંપા સુધી પહોંચ્યો અને જાણે ગઢ જીત્યો. ઊંડો શ્વાસ લીધો અને હાશ બોલ્યો. ત્યાં જ દૂરથી બે નર્સોએ કહ્યું અમારું નામ પણ લખી લેજેને બીટ્ટુ. તો બીટ્ટુએ કહ્યું ડોક્ટર સાહેબને કહેજો મારા મમ્મી બ્યુટીપાર્લરનું કામ કરતા નથી, સિલાઈનું કામ કરે છે, કંઈ જરૂર પડે તો કહેજો. અને ભાગ્યો\n\nરમરમાટ... ધૂળની ડમરી ઊડતી રહી.\n\n",
      "duration": "6 mins",
      "category": "Comedy"
    },
    {
      "id": 31,
      "title": "લાલ કિતાબ",
      "story_name": "  \"આ 'લાલ કિતાબ'નો શો મામલો છે બીરબલ ? મારાં સ્વપ્નમાં રોજ રોજ એજ કિતાબ કેમ દેખા દે છે?\"\n\n  બીરબલ અકબર બાદશાહની આ અજીબોગરીબ આદતથી વાકેફ હોવા બાદ પણ દર વખતની જેમ આજે પણ એને આશ્ચર્ય જ થયું કે જે પણ થતું આવ્યું છે એ બાદશાહ સાથે જ કેમ થયું છે? આનો ઉપાય તો કરવો જ રહ્યો, અને એ પણ કાયમનો !\n\n  \"જી હજુર ! હું શોધખોળ કરી જાણ કરું આપને.\" \n\n  \"આજ સાંજ પહેલાં જ. મારે આજે રાત્રે ફરી એજ સ્વપ્ન નથી જોવું. ધ્યાનમાં રાખજે બીરબલ !\"\n\n  \"કોશિશ તો એવીજ રહેશે સરકાર. બાકી અલ્લાહ માલિક!\"\n\n  સલામી ઠોકી બીરબલ તો ચાલ્યાં પોતાને રસ્તે. ત્યાં મારગમાં એને માટીથી લીંપેલી એક ઝૂંપડી દેખાણી. ઝૂંપડીમાં ડોકિયું કર્યું તો ત્યાં ચાચા ચૌધરીનો સાબૂ જમીન ખોદતો દેખાયો.\n\n  બીરબલને જોઈ સાબૂ ઝંખવાયો ખરો પણ, તુરંત સ્વસ્થતા મેળવી બિરબલ સમક્ષ હાજર થયો.\n\n  \"આપ જેવા મહાનુભવ અમારી કુટિયામાં ક્યાંથી સરકાર ?\"\n\n  \"સાબૂ, આજે એકલો જ પરિભ્રમણ કરવા નીકળ્યો ! તારાં ચૌધરી સરકાર શું નાળિયેરી ચઢવા ગયા છે કે !?\"\n\n    પ્રશ્ન સામો પ્રશ્ન આવતાં સાબૂ અટવાયો, ગૂંચવાયો ય ખરો. પણ, સાવધાનીપૂર્વક જવાબ આપવાની ચાચાજીની આવડતને મનોમન બિરદાવતો એમનાં જેવા જ ઉત્તર આપવા માટે વાંકો વળી બીરબલને પોતાની હથેળીએ લઈ ઊભો થયો.\n\n    \"બીરબલનાં અકબર બાદશાહને મળવાનું નિમંત્રણપત્ર યોજી રહ્યા હોય ત્યાં હું કેમનો ખલેલ પાડી શકું ? બસ, એટલે અહીં ધ્યાનસ્થ થવાની જગ્યા ખોદી રહ્યો હતો.\"\n\n    અટપટા જવાબો આપવા માટે બીરબલ કુખ્યાત ગણાતો. જ્યારે આજે તો પાસું ઊંધું પડી રહેતુ દેખાતાં બીરબલને યુક્તિ કરવાનો મોકો ન મળ્યો.\n\n    સાબૂએ બે ઘડી વાટ જોઈ પણ, કોઈ પ્રત્યુત્તર ન મળતાં ફરી ખોદકામ શરૂ કરી દીધું. આખીયે ઝૂંપડી ફેંદી વળ્યો પણ મળેલા સંકેત મુજબ કોઈ લાલ કિતાબ હાથ ન લાગતાં ત્યાંથી પોબારા નીકળી જવાનો ઈરાદો ગોઠવ્યો. અને એ મુજબ ઝૂંપડીની બહાર પણ આવ્યો. પરંતુ, બીરબલને ત્યાં જ ખોડાયેલો જોઈ અસ્ફૂટપણે કંઈક તો બબડ્યો.\n\n    બીરબલ પણ સાબૂની ગડમથલ સમજી રહ્યો હતો. પરંતુ, એનેય સાબૂનું અહીં હોવું સાહજિક નહોતું લાગી રહ્યું. અને એટલે જ એણે પોતે જાતે ઝૂંપડીમાં જઈ ખોજબીન કરવાનું વિચાર્યું. અને ઝૂંપડી તરફ આગળ વધ્યો.\n\n    પોતાની ચોરી પકડાઈ જશે ને ચાચાજી ભારોભાર નારાજ થશે એ ડરથી સાબૂ ઝૂંપડીની આડોઆડ ઊભો રહી ગહન વિચારોમાં ડૂબેલો હોય એવી એક્ટિંગ કરવા લાગ્યો.\n\n    \"કોની સરકાર ઉથલાવવાનાં ફેરામાં છો સાબૂ ભાઈ? સોટ્ટી સરકારે કંઈ ખોટું કર્યું છે તમારી સાથે ! મને કહો, અકબર બાદશાહની બાદશાહીયત હજુ પણ એવી જ બરકરાર છે. અહીંની રાજાશાહીને કમ ન સમજતાં. તમારી ફરિયાદનો નિકાલ જરૂરથી લાવવામાં આવશે.\"\n\n    હવે સાબૂ બરાબરનો ફસાયો. ફસાવા ગયો'તો બીરબલને, અને ભૂલભૂલામણીમાં ખોવાઈ ગયો પોતે જ... સાબૂ વિચારવા લાગ્યો - ક્યારેક ખુદને જ ટપલી મારતો તો ક્યારેક માથું ખંજવાળતો. તો ફરી જીભ બહાર કાઢી હે હે હે કરી કૂતરાની જેમ હાંફતો...\n\n    \"હું કંઈક મદદ કરું સાબૂ ભાઈ ?\" એવું પૂછવા સાથે બીરબલ સરકીને ઝૂંપડીમાં પેસી ગયો. અને ન જાણવાનું ઘણું બધું જાણી પણ ગયો. હવે, એ પોતે ચાહતો હતો કે સાબૂ જેમ બને એમ જલ્દી અહીંથી રવાના થાય. પણ, સાબૂ નામ પ્રમાણે જ ચીકણો નીકળ્યો. જાઉં, જાઉં કરતાં રોકાઈ જ ગયો.\n\n    \"શું વિચારો છો સાબૂ ભાઈ ?\"\n\n    \"એ હું એમ વિચારતો હતો કે ચર્ચા અને દલીલમાં શું ફેર ?\"\n\n    \"બસ એટલું જ ! બીજું કંઈક પણ હોય તો એય પૂછી લ્યો. આમ તો ચાચાજી આ બાબતે ખૂબ સારી રીતે સમજણ પૂરી પાડે. પણ, આપે પૂછ્યું જ છે તો મારી ફરજ બને છે તમને જવાબ આપવાની...કાં!!\" - એમ કહી બીરબલ ઝૂંપડીમાં જ લાલ માટી પર બિછાયેલા સૂકા પાંદડાઓ પર પલાંઠી વાળી બેસી ગયો.\n\n    \"સાબૂ ભાઈ, એ તો વાત એમ છે કે,ચર્ચા એટલે વિચારોની આપ-લે.\n\nઅને\n\nદલીલ એટલે અહમ્ ની આપ-લે..!!\n\n   બોલો સરદાર આપ શું કરવા ઈચ્છો છો !?\"\n\n    સાબૂ જવાબ આપવા ક્ષણભર પણ ન રોકાયો અને અલાદ્દીનનાં ચિરાગમાંથી કથ્થઈ ધુમાડા સાથે જેમ જીન્ન બહાર નીકળે ને એજ રીતે ફરી એમાં ભરાઈ જાય બસ એમ જ એ સાબૂ સરદાર પણ દૂમ દબાવી ભાગ્યો... ઉડ્યો... જઈ પહોંચ્યો સીધો ચાચા ચૌધરીનાં ઘર આંગણે.\n\n    ***\n\n    અકબર અહીં ફતેહપુર સિકરીમાંના કિલ્લામાં આંટાફેરા મારતાં મારતાં વિચારવા લાગ્યાં... આ મુઓ બીરબલ ક્યાં રોકાઈ ગયો ! હવે હું જોધાબાઈને શો જવાબ વાળીશ ! ફરી નામોશી ભોગવવાનો વારો ન આવે પરવરદિગાર ! \n\n    (બે હાથ ઉપર આસમાન તરફ ઊંચા કરીને) ''યા ખુદા ! મહેર કર. સમય રહેતાં બીરબલને જલ્દીથી જલ્દી જવાબ સાથે કિલ્લાનો રુખ લેતો કર. વર્ના આજે તારો આ બંદો એની બેગમ સાથે આંખ નહીં મિલાવી શકે !\"\n\n    સાંજ પહેલાં તો બીરબલ અકબર બાદશાહનાં બગીચામાં ચુપકીદીથી દાખલ થયો. બાદશાહ સલામતને કાનમાં કંઈનું કંઈ કહી નાંખ્યું અને દરબારમાં જવાબ આપવાનું વચન પણ આપ્યું.\n\n    બીજા દિવસની પરોઢ અકબર બાદશાહ માટે ખાસમખાસ હતી. ત્રણે રાણીઓ પરદાનશીં થઈ પોતાનાં સિંહાસન પર વિરાજમાન થઈ.\n\n    બાદશાહ અકબર પણ સિંહાસન પર બેસતાં પહેલાં ખાતરી કરી લે છે કે એમનાં નવેનવ રત્ન હાજર તો છે ને ! એમાંય ખાસ બીરબલ.\n\n    સલામ ઠોકી બીરબલે પોતાનું સ્થાન ગ્રહણ કર્યું. આંખનાં ઈશારાથી બાદશાહ સલામતને ધીરજ ધરવાની સલાહ આપી. ત્યાં સાબૂ અને ચાચા ચૌધરી બંન્ને બાદશાહીયત માણવા હાજર થઈ ગયાં.\n\n    ચાચાજીને હાજરાહજુર જોઈ બાદશાહ સાથે રાણીઓ પણ ખુશખુશાલ થઈ ગઈ. અને ત્રણેવનાં તેરે તેર શહેઝાદાઓ તથા શહેઝાદીઓ પણ તાળીઓ વગાડી વાહવાહ કરવા લાગી.\n\n    સાબૂને અત્યાર સુધી કૉમિક બુકમાં જ જોયો હતો. આજે તો બાદશાહ સલામતની મહેરબાનીથી નજરોનજર જોવા મળી રહ્યો હતો.\n\n    બીરબલે સાબૂ સાથેની ગઈકાલની પૂર્ણ કહાણી બયાં કરી અને અંતે એ લાલ કિતાબ બાદશાહ અકબર સામે રજૂ કરી.\n\n    લાલ કિતાબ જોઈ ચાચા ચૌધરી સાબૂ સામે કડકાઈથી જોઈ રહ્યાં. અને સાબૂ બિચારો કાનની બુટ પકડી ઊઠકબેઠક કરવા તૈયાર થઈ ગયો.\n\n    અકબરે બીરબલને એ લાલ કિતાબ ક્યાં અને કેવીરીતે મળી એનું વિસ્તૃત વર્ણન કહેવાનો આદેશ આપ્યો.\n\n    બીરબલ કહેવા જ જઈ રહ્યો હતો ત્યાં સાબૂએ કંઈક કહેવા માટે પરવાનગી માંગવા ચાહી, પણ, ચાચાજીએ એનો હાથ ઝાલી ચૂપ બેસવાનો ઈશારો કર્યો.\n\n    એટલે બીરબલ બોલ્યો: \"જનાબ, સાબૂ સાથેનાં વાર્તાલાપ દરમ્યાન હું એટલું તો જાણી જ ચૂક્યો હતો કે, સાબૂ કંઈક શોધવા જ અહીં સુધી લાંબો થયો હોવો જોઈએ. બસ, એનાં ગયા બાદ મેં ઝૂંપડીમાં નિરીક્ષણ કર્યું તો જણાયું કે, ઝૂંપડીની ભીતરની દીવાલો લીંપેલી હતી. એ પણ લાલ માટીથી. એ લીંપણ વચ્ચે છાણથી નાના મોટા બાકોરાં બનાવેલા હતાં. એમાંના દરેક બાકોરાંને તપાસ્યા બાદ મેં ત્યાંથી વિદાય લીધી. \n\n    \"તો બીરબલ તને આ કિતાબ મળી ક્યાંથી ?\"\n\n    \"એમાંના જ એક બાકોરામાં. એ કિતાબમાં ચાચા ચૌધરીનાં કિસ્સાઓ લખેલા છે. અને રાણી સરકારને પોતાનાં બાળકોને એ વાંચવાનો શોખ નિર્માણ કરવો છે એટલે એમણે તમને એ શોધવા બાબતે આગ્રહ રાખ્યો. અને એટલે જ તમારાં સ્વપ્નમાં એ લાલ કિતાબે ધમાલ મચાવી દીધી.\"\n\n    \"વાહ, બીરબલ વાહ ! જેટલી પણ શાબાશી આપું એ ઓછી જ છે. તમે તો વગર મારાં કહ્યે બધી જ વાત અતઃ થી ઇતિ સુધીની જાણી લીધું ને ! અને, ઉપાય પણ મેળવી આપ્યો.\"\n\n    \"શુક્રિયા હજુર !\" કહી બીરબલ વિરાજમાન થયો.\n\n    અહીં ચાચા ચૌધરી અને સાબૂનેય સહુ તરફથી ખૂબ ખૂબ બહુમાન મળ્યું. રાણીઓ તથા એમનાં બાળકોએ ભેગા મળી એક ફેમલી ચિત્રાંકન પણ કરાવડાવ્યું.\n\n    સાબૂને ચાચાજી તરફથી માફી પણ મળી ગઈ. એટલે સાબૂ ચાચાજીને લઈ ઊડી ચાલ્યો એમને ગામ.\n\n",
      "duration": "5 mins",
      "category": "Comedy"
    },
    {
      "id": 32,
      "title": "નુતરું",
      "story_name": "\"એ... ય...ને...જે ભગવાનની ...કાકા\"\n\n\" જે ભગવાન ની, ચમના... ચમ ચાલ સ..ધંધાપાણી.. બરાબર ને ?\"\n\n\" ભગવાન ની મે'રબાની સ... બેચર કાકા\"\n\n\" તે... ચમના, અમણાં, નુતરું બુતરું કાઈ સ ક નઈ?'\n\n\" આ વૈશાખમાં પાકું...\"\n\n\"તું, કેય જે મને પાસો ... ભૂલી ના જાંય..\"\n\nબેચર કાકો આમ તો રોજ ગામના રામજી મંદિરે સવારે દર્શને આવે...ને આવો સંવાદ લગભગ કાયમનો હતો !\n\nગામના મંદિર પાસે ચમન ભાઈ વાળંદ નો ગલ્લો...ને ચમન ભાઈ નો વાતો નો હલ્લો, રોજ નું હતું આ તો !\n\nઅમરત કાકી ના અવસાન પછી બેચર કાકો એકલા પડી ગયા હતાં. દીકરા રમણ ને વહુ દેવકી ના આશરે એમનું જીવન ચાલે જતું હતું.\n\n\" મારી આંખ ફરે ઈમ તારી હાહુ નો પગ ફરે \"\n\nજ્યારે જ્યારે દેવકી સાથે નાનું મોટું વાંકું પડે ત્યારે બેચર કાકો પોતાની સ્વર્ગસ્થ પત્નીને યાદ કરતા..ને આવું અવશ્ય બોલતા. અને, વાત પણ સાચી. પોતે ખેડૂત ના દીકરા ને ખડતલ શરીર ને ટકાવવા ભાત ભાત ના જમણ ખાવા પડે તેવી સમજણ રાખતા. અઠવાડિયે એક વાર શીરો, ભાવતા ભજીયા કે વડાં ને વાર તહેવારે મોહન થાળ કે સુખડી બનાવી અમરત કાકી બેચરકાકાના ચસકા ને પોષતા પણ ખરા !\n\n\" મારી ડોશી ગઈ ને મારા હવાદ પણ ગયા !\"\n\n બેચર કાકો ઘણી વાર બબડતા...આવું.\n\nવહુ દેવકી અને દીકરો રમણ પ્રમાણમાં કંજૂસ પ્રકૃતિ ના ખરા ! દેવકી ને તો ડોસાની ખાવા પ્રત્યેની આ લગનીથી પહેલેથી જ ચીડ હતી જાણે ! લીલું શાક ભાજી તો કદી ઘરમાં આવે જ નહિ ને, દિવાળી ના ટાણે ય મીઠાઈ કોણે જોઈ !\n\nબેચર કાકા ને સ્વાદનો એક માત્ર સ્ત્રોત કહો તો ઘરના વાડામાં પછીતે ચડાવેલ દૂધીનો વેલો ! આંતર દિવસે આ વેલા તરફથી મળતી દૂધી સાંજે વાળુમાં ખીચડી ને સ્વાદવાળી બનાવતી. આ વેલા ને બેચર કાકો જીવની જેમ સાચવે, રોજ પાણી પાય ને ઉકરડેથી જૂનું ખાતર લાવી મૂળમાં નાખે. કોઈ હડાયું ઢોર વાડા માં ઘુસી વેલો ચરી ના જાય એટલે વેલા ફરતે કાંટા પણ રોપેલા.\n\n***\n\nમીઠાઈ ને ફરસાણનો એક માત્ર સ્ત્રોત હવે ગામડા ગામમાં લગ્ન કે આંણા પ્રસંગે આવતા નોતરાં હતાં. ગામમાં આવા પ્રસંગોમાં ઘર દીઠ નોતરાં કહેવાની જવાબદારી ઘરધણી તરફથી ચમન ને મળતી. બેચર કાકા ના ફળિયામાં નોતરાં આપવા ટહુકા કરતો ચમન છેક મોહન સુથારના ઘેર દેખાય ને બેચર કાકો ઊભા પગે થઈ જાય. જ્યાં સુધી તેમના ઘરે નોતરું ના આવે ત્યાં સુધી બેચર કાકો આંગણામાં આંટા ફેરા મારે જાય. ઘણી વાર, ટીખળ કરતો ચમન આ ઘર છોડી આગળ વહ્યો જાય તો બેચર કાકો પાછળ લાકડી ના ટેકે રીતસર ના દોડી જાય...પોતાને ' નુતરુ ' મળે ત્યારે જ હાશ પામે.\n\n***\n\nમનસુખ પટેલની દીકરી ગોમતી ઉંમર લાયક થઈ હતી પણ વેવાઈઓ વચ્ચે પડેલી અંટશ એટલી મોટી થઈ ગઈ હતી કે તેનું આંણું આવવામાં વૈશાખ ઉપર વૈશાખ વીતતાં હતાં. પોતાની ઉંમરની બધી સહેલીઓ છોકરાંની માં થઈ ગઈ હતી ને પોતે હજુ બાપના ઘરમાં બેઠી આંણાની રાહ જોતી છેલ્લે નાગ પાંચમના મેળામાં ' મળેલા ' ધણી ને યાદ કરતી રહેતી.\n\n\" અલી, અવ તો આંણા હાટુ આલેલા આ રૂપાના રમઝા યે કાળા પડવા માંડ્યા...પણ, તારો ધણી દઈ જાણે ચ્યાં ખોવાયો સ...\"\n\nસહેલીઓની આવી ટિખળ ગોમતી ને અકળાવી મૂકતી. ધરતી ઉપર મેઘરાજાની સવારીની જેમ ગોમતીના જીવનમાં વરરાજાની આંગણે સવારી આવે તેની રાહ જોવાઈ રહી હતી.\n\nઆ બાજુ, બેચર કાકો મનસુખના ઘેર આંણું આવે ને પોતે મોહનથાળ ભેળાં થાય તેની તાકમાં રોજ ચમન ને પૂછતા રહેતા ને મનસુખના ઘર સામે જોઈ ને દૂધીના વેલા ને ફરતે કાંટા મૂક્યા કરતા ને પાણી પાતા રહેતા.\n\n***\n\n\" કાલે...મનસુખ ના આંગણામાં મોજડી ને બીજાં પગરખાં ઘણા અતા... હવારે..., કાંઈ નવાજૂની લાગ સ...ચમના\"\n\n\" બેચર કાકા, વેવાઈનો મોટો ભઈ અન પંચાત્યા આયા'તા.. અન..., વૈશાખ ના પે'લા પખવાડિયામાં ઓણ સાલ આંણું પાકું સ \"\n\n\" તારા મુઢામાં ઘી અન ગોળ ...\"\n\nબેચર કાકાના ડગલાં આજે ઝડપથી ઘર તરફ પડતા હતાં...દૂરથી આવતા જોઈ ને દેવકી પામી ગઈ હતી કે આજે ડોસા ને ' નુતરૂ ' મળ્યું લાગે છે જાણે !\n\n***\n\nવૈશાખ ને હજુ મહિનાની વાર હતી. આ દિવસો કાઢવા બેચરકાકા માટે ઘણા દોહ્યલા હતાં. બપોરે વાળું કરી ઊંઘે તો પણ મોહનથાળનું સ્વપ્નું ધોળા દિવસે આવતું. દૂધીના વેલાના પાંદડા જોઈ એમને જમણમાં અપાતા પતરાળાં માં દાળ ભાત ખાતી વખતે પતરાળાંની ખાસ સુગંધનું સ્મરણ અચૂક થઈ ઉઠતું.\n\n***\n\nવૈશાખી વાયરા પુર બહારમાં વિંઝાયા ને ગોમતીનું આણું ને બેચર કાકા નું 'ભાણું' નજીક આવી રહ્યું.\n\nનિર્ધારિત દિવસે વહેલી સવારથી જ મનસુખના ખોરડે ને બેચર કાકાના આંગણે ધમાચકડી હતી.\n\nઆ પહેલાં, ગોમતી વહેલી સવારે મોસુંજણાની વેળા એ સામેના ગાળામાં ગોગા બાપાની દેરીએ દીવો લઈને આવી તે વખતે પણ બેચરકાકો જાગી ગયા હતાં. ગોમતીના હાથમાં રહેલો દીવો પવનમાં ઓલવાઈ ગયેલો ને, ગોમતીની માં એ ગોગા બાપાને ખોળો પાથરીને સમુ સુતરું પાર પાડવા આજીજી કરેલી...ખાટલામાં પડે પડે બેચર કાકા એ પણ એ આજીજીમાં મનોમન સૂર પુરાવ્યો હતો પણ ભાવ જરા જુદો હતો !\n\n***\n\nસૂરજ નારાયણ ઘરનાં નેવા ઉજાળે તેવે વખતે મનસુખના ઘરે બધી ધમાધમ અચાનક થંભી ગઈ હતી.\n\nઆંગણામાં આંટા ફેરા કરી બેચેની ઠંડી પાડવા મથી રહેલા બેચર કાકા એ 'ચમના' ને મનસુખ ના ઘરે દોડીને જતો જોયો, વળી ગોમતીની માં ને બીજાં બૈરાઓની દબાયેલી રાડારાડ પણ વરતાઈ હતી.\n\nબેચર કાકા એ મનમાં બબડી પોતાની રીતે ચમન અને ગોમતીની માં ની હલચલનો તાળો બેસાડ્યો.\n\n\" પારકા ગામનું આણું આવવાનું એટલે ધમાલ તો વોય જ...અન, આટલા વરહે ગોમતી ને વળાવ દેવી ઈની માં માટે પણ કાઠું ખરું !\"\n\n***\n\n\" આ દન મોભે થ્યો, પણ ચમનાએ ફળિયામાં નુતરાનો પાકો પોકાર અજુ ચ્યમ કર્યો નઈ ?\"\n\n\" ટાણું નેકરી જાય ઈ બાદ...દાળ નો હવાદ પેલાં જેવો નઈ રે.. પણ... મોહનથાળનાં ઢળિયાં તો એવાં ન એવાં જ રે'વાનાં, વાંધો નઈ....\"\n\nબેચર કાકાનો જીવ માથે ચડ્યો હતો હવે, વારંવાર મનસુખના ઘર સામે જોતા ને, ત્યાં વરતાઈ રહેલી ગંભીર શાંતિ એ બેચર કાકાના અંતરમાં અશાંતિ સર્જી હતી. દેવકી અને રમણ પણ...મનસુખ ના ઘેર આણું વધાવવા જઈ બેઠા અને પાછા આવ્યા નહિ.\n\nના છૂટકે, બેચર કાકા હવે ફળિયા વચ્ચે લાકડીના ટેકે આવી ઊભા થઈ પરિસ્થિતિનો તાગ મેળવવા મથી રહ્યા.\n\n\" શંભુ રસોયો...પણ ઉંમર ના હિસાબે અવ કામમાં ઠંડો પડતો લાગ સ... ક ... પાસુ.... પરગામનું આણું અજું આયું લાગતું નથ.\"\n\nએટલામાં, ચમનને હાંફળો ફાંફળો આ તરફ આવતો દીઠો ને બેચર કાકાની બધી ઈન્દ્રિયો તે દિશામાં તકાઈ.\n\n\" બઉ મોડું કર્યું ... ચમના, ભૂખ ય મરી જઈ..અવ..તો\"\n\n\" ભૂખ ય મરી અન ખવાડવા વાળો પણ મરવા જેવો થ્યો ...કાકા, શું કળજગ આયો સ અવ તો...\"\n\n\" ઊભો તો, ર...ચમના, કાં...હું થ્યું ...કે તો ખરો !\"\n\n\" આણું ય ઊભું'ર્યું...અન...જમાઈ.. ઈના ગામમાં પેલા કાંતિ કારભારીની સોકરી હારે ભાગી ગ્યો, બાપડી...ગોમતી બુંનનું નસીબ...વાંકું...બીજું શું...!\"\n\n\"હેં,...હું વાત કરું સુ...ચમના, ઘોર કળજગ...આયો..., આંમ જ...થવા હેંડ્યું....તો... આણાં અન નુતરાં પણ ...\"\n\nચમનો આગળ નીકળી ગયો અને, બેચર કાકા લાકડી ઉપર જાણે શરીરનો બધો ભાર નાખ્યો હોય તેમ ધીમા ડગલે...આંગણા તરફ આવ્યા.\n\nહળવેથી પાણીની ડોલ હાથમાં લીધી અને દૂધીના વેલા તરફ ચાલ્યા.\n\nપણ,...આ શું... ?\n\nદૂધીના વેલાનું અસ્તિત્વ પણ ગોમતીના અરમાનોની જેમ વિખરાયેલું પડ્યું હતું. રાતે..કોઈ હડાયુ ઢોર કાંટાઓની પરવા કર્યા વગર વેલો ચરી ગયું હતું.\n\nહવે, ગોમતીના સાંસારિક સ્વાદ અને બેચર કાકાના જીભના સ્વાદનું ભવિષ્ય ડામાડોળ હતું.\n\nલાકડીનો ટેકો પણ હવે ઓછો પડ્યો...ને બેચર કાકા... વાડામાં જ બેસી પડ્યા...!\n\n( ૧. નુતરું : ઉત્તર ગુજરાતના ગામોમાં લગ્ન કે અન્ય પ્રસંગોએ જમણ માટે ગામ કે ફળિયામાં આપવામાં આવતું આમંત્રણ. - નોતરું\n\n૨. રૂપાનાં રમઝા : ચાંદીના ભારે છડા - પાયલ)",
      "duration": "5 mins",
      "category": "Comedy"
    },
    {
      "id": 33,
      "title": "કરસન પાછો ખોવાયો",
      "story_name": "ગઈ ઉતરાયણમાં અંતે કરસન મળી ગયો તેની ખુશીમાં જ ગંગારામપાએ “કોઈ દી’ કરસન ઉપર હાથ નહિ ઉપાડવાનું” નેમ જાહેરમાં લીધેલ. પણ અનુભવી કરસનને બાપની ટેક પર વિશ્વાસ નો’તો બેસતો. એટલે જ કરસન જયારે તેની ટોળકીની સંસદ મીટીંગ થતી ત્યારે વારંવાર કહેતો કે “જો આ વાતની ખબર મારા બાપને નો પાડવી જોય હો !!”\n\nકાગડોળે હોળીની રાહ જોઈ રહેલા કરસનના ભેરુઓ દિવસો ગણતા હતા ! અંતે હોળીના દિવસનો સૂર્ય ઉગમણે ઊગ્યો ને ગેલમાં આવી ગયેલો. કરસન સવારથી જ થોભણ, વસરામ, છગન અને ભીખાને લઈને નીકળી પડેલો પણ કર્મ કૌશલ્ય બતાવવાનો યોગ્ય સમય બપોરનો રહેશે, એવો થોભણનો મત હતો. જે બધાએ માન્ય રાખ્યો અને બપોર થવાની રાહ જોઈ જેથી સર્વે ગ્રામજનો બપોરા કરીને પોઢી જાય.\n\nસૂર્યનારાયણ માથાપર આવતા જ આ સેના તો નીકળી પડી, જેના વાડામાં જવાની જગ્યા મળે તેમાં પેસીને છાણા, અડાયા, લાકડા જે મળે તે બારોબાર ગામને પાદર ભેગું કરવા મંડી ગયા. સાંજ થતા સુધીમા તો કેટલાયના વાડામાંથી હોળીનો સામાન ગામની ભાગોળે ઠાલવી દીધો.\n\nસાંજ પડતા જ જેમ-તેમ વાળું પતાવી બધા ભેરુઓ ભેગા થયા. આ બાજુ ગામના વડીલોએ હોળી પ્રગટાવવાની શરુ કરી. ધીમે ધીમે હોળીની જ્વાળાઓ રૌદ્ર સ્વરૂપ ધારણ કરવા માંડી તેમ-તેમ કરસનનું મગજ મર્શીડીસની ઝડપે ગતિ પકડવા માંડ્યું ! ગામના ડાહ્યા લોકો હોડીના દર્શન કરતા હતા. તો કેટલાક નાના છોકરાને તેડીને જલધારા સાથે હોળીની પ્રદક્ષિણા કરતા હતા. અને આ કરસન ટોળકી તો હોળીના તાપથી ગાલ દાઝવા છતાં આગળની જ લાઈનમાં રહેવાની હઠ લઈને ઊભી હતી.\n\nથોડીવારમાં પાંચ હાથ લાંબા છગનને સૂરાતન ચડ્યું તો તેણે ગરગળતી દોટ મૂકી ને સળગતી હોળી ઠેકી ગયો ! આખા ટોળાએ તેણે તાલીઓના ગડગડાટથી વધાવી લીધો. આ જોઈને થોભણ ને થયું મારુ બેટુ ! આ છાગનું હોળી ઠેકી ગયું તો હું નો ઠેકી દઉં ! તેણેય ચપલ કાઢીને દોટ મૂકી ને માંડ-માંડ હોડીની પેલે પાર સોસરવું નીકરાણું. હજુ ગામના લોકો થોભણને પુરો જોવે તે પહેલા તો પાછળથી વસરામે જપટ બોલાવી ને હોળીની કિનારીએ જ્યાં ઓછી અગનજ્વાળા હતી ત્યાંથી સર્કસના જોકરની જેમ કુદી ગયો !\n\nહવે બાકી રહ્યો કરસન. હોળીને જોતા જ કરસનને સમજાઈ ગયું કે આપણો પનો તો ૧૦૦% ટૂંકો જ પડવાનો, પણ એમ પાછી પાની કરે તો ઇ કરસન શાનો ! કરસને તો આઘા... રે’જો.....આઘા....રે’જો..... કરતાંકને હડી કાઢી પણ હોળીની જેવો નજીક ગયો કે ખબર પડી, મારું બેટુ હવે તો નહિ ઠેકી શકું ! પણ પછી તો બ્રેક મારવાનો પણ ટાઇમ નો’તો રહ્યો. કરસને તો હનુમાનજી સાગર કુદે તેમ હોળીને કુદવા કુદકડો તો માર્યો પણ છેલ્લે અડધા ફૂટ હારું રહી ગયો અને હોળીના સળગતા ગરમા ગરમ છાણામા કરસનના ચરણ જઈને થંભ્યા ! કરસન તો ફાટી આંખે પગની વેદનાને ગળી જવા પ્રયત્ન કરતો હતો.\n\nએવામાં ભીખાને શું સુજ્યું કે કરસન જ્યાં પડ્યો હતો ત્યાંથી તેણે હોડીનું નારીયેર દેખાઈ ગયું. તે ભીખો તો કોઈને પૂછ્યા વગર જ પગેથી લાતો મારતો મારતો નાળિયેરને લોકોના ટોળામાંથી બહાર લઇ ગયો. પાછળ વસરામ, છગન અને કરસનતો ખરા જ. હોળીનું પહેલું જ નારિયેર મળ્યાના આનંદમાં કરસન દાઝેલા પગનું દુઃખ વિસરી ગયો અને બધાની સાથે ધુવાળા કાઢતા નારિયેરને પાટુ મારતા મારતા છેટે લઇ ગયા !\n\nનાળિયેરને ઠારવાની મથામણ કરતા થોભાનને આશ્ચર્યનો એટેક આવ્યો ઇ જાણીને કે તેણે કાઢેલું નાળિયેર તે નાળિયેર નહિ પણ નાળિયેરના આકારનું સળગતું છાણું હતું. બધી જ મહેનત પર પાણી ફરી વળવાથી આખી ટોળકી નિરાશ થઇ ગયી. ઇ તો સારુ થયુ કે તભાકાકા આવ્યા ને બધાને થોડી થોડી પ્રસાદી માટે સેકેલ નાળિયેર અને ઘુઘરી આપ્યા એટલે બધાને અપજસની કળ વળી.\n\nબીજા દિવસે સવારથી જ બધા રંગે રમવા માટે નીકળી પડ્યા. વાત એમ બની કે આ ફક્કડ ગિરધારી ટોળકી પાસે રંગ લેવાના પૈસા તો હતા નહિ, એટલે બધાયે નક્કી કર્યું કે ગામને પાદર પડેલા ઈંટો અને નળિયાના કટકાને ઘસી-ઘસીને તેમાં પાણી નાખી રંગ બનાવવો. પણ મહા મહેનત કરવા છતાં ધાર્યું પરિણામ ના આવતા દોઢ ડાહ્યા છગનીયાએ સજેસન આપ્યું કે દકુબાપાની વાડીએ ટ્રેક્ટરની એક જૂની ટ્રોલી પડેલી છે, તેમાંથી બળી ગયેલું ઓઇલ કાઢી લઈએ તો ? મફતમાં કાળો કલર થઇ જાય ! સવારના ઈંટોના કટકાને ઘસી-ઘસીને હાથના ટેરવા પાકી ગયેલા બધાને આ પ્રસ્તાવ ગમી ગયો. બધાયે એકી અવાજે વધાવી લીધો. આખી ટોળકી ઉપડી દકુબપાની વાડીયે.\n\nમહા મહેનતે ટ્રેક્ટરની ટ્રોલીમાથી ઓઇલનો પાઇપ કાઢ્યો પણ થયું એવું કે પાઇપ છટકતા, ઢીંચણીયા વાળીને જોર કરતા કરસન પર ઓઇલનો અભિષેક થઇ ગયો. ટ્રોલીમા હાઈડ્રોલીક હોવાથી ઓઇલનું પ્રેસર જાજુ હતું એટલે કંટ્રોલ નહિ થવાથી બધા સામે પાણીના ફુવારાની જેમ પિચકારી મારતું ઓઇલ ઉડ્યું અને બધાના મોઢા કાળા ડીબાંગ કરી મેલ્યા. બપોર થતા સુધીમાં તો આખી ગેંગે પોતે જ ઓટોમેટીક ધુળેટી રમી લીધી. કોઈ એક-બીજાના મોઢા ઓળખી શકવાની સ્થિતિમાં નો’તુ. એવામાં દુષ્કાળમાં અધિક માસ સમ ટ્રોલીમાંથી ઓઇલ લીક થવાની શંકા પડતા દકુબાપા હાથમાં દંડુકો લઈને આવ્યા ! આંખોમા ઓઇલ ઘુસી જવાથી ૬ નંબરના ચશ્માં જેવું બધાને દેખાતું હતું છતાં સામે સાક્ષાત યમરાજ સમાન દકુબાપા ને જોતા જ બધા મુઠીયું વાળીને ભાગ્યા.\n\nગામમાં ઘુસતા જ કરસનના બાપા સામે મળ્યા. સવારના કરસનને ગોતવા માટે ઉઘાડા પગે આખા ગામમાં આંટા મારતા ગંગારામબાપાના મગજનો પારો તેની ચરમસીમા વટાવી ગયો. કરસનનું બાવડું પકડીને ઓઇલવાળા ગાલ પર જ બે-ત્રણ અડબોથ વરગાડી દીધી અને ગડદા-પાતું મારતા-મારતા ઘેરે લાવ્યા અને જીવીબેનને સોંપ્યો.\n\nજીવીબેને લૂગડાં ધોવાનો સાબુ ક્યાંય સુધી ઘસ્યો ત્યારે છોરો ઓળખાય એવો થયો. પણ આ જોઈને જીવીબેન તો અવાક જ રહી ગયા ! હસવું કે રડવું તે નહિ સમજાતા, બંન્નેના મિસ્રભાવ સાથે જીવીબેને ગંગારામબાપાને બોલાવ્યા અને ઘટનાસ્ફોટ કર્યો કે તમે જેને ઢીબીને અહી લઇ આવ્યા તે આપણો કરસન નથી પણ સંતોકનો છગનીયો છે ! ગંગારામબાપાય ફાટી આંખે જોઈ રહ્યા. વરી પાછી એક અડબોથ થોડા ચોખા થયેલા ગાલ પર લગાવી ગંગારામબાપા તાડુક્યા, “અલ્યા ટોપા, મોઢામાંથી ફટાતુ નથી કે હું કરસન નહિ છગન છુ” એમ.\n\nબંને આંખમાથી શ્રાવણ ને ભાદરવાની સફાઈ કરતા છગને કહ્યું કે તમે તો મને ઓછો માર્યો છે, મારા બાપા પાહે ગયો હોત તો મારી ડીટેલમાં સર્વિસ કરી નાખત, એના કરતા મફતમાં આટલો ઉજળો થઇ ગયો ઇ શું ખોટું ! જીવીબેનને તો સાબુનો આખો ગોટો વપરાઇ જવાથી એવી ખીજ ચડી હતી કે લૂગડાં ધોવાનો ધોકો લઈને આવ્યા. “ઉભો રે’જે મારા રો’યા ! તુંય તારી મા જેવો જ હરામ પાણીનો જ નીકળો...” કે’તાકને જીવીબેન પાછળને છગનો આગળ ગામની ઉભી બજારે જાય ભાગ્યા.\n\nહજુ જડ્યા નથી. કરસનન પણ ક્યાંય દેખાણો નથી. વાચક મિત્રોને વિનંતી કે ધુળેટીમાં અમારા રાખના રાતનોમાથી કોઈનો પતો મળે તો પાર્સલ કરીને તમારા ખર્ચે ને જોખમે મોકલાવજો.",
      "duration": "5 mins",
      "category": "Comedy"
    },
    {
      "id": 34,
      "title": "માયાજાળ",
      "story_name": "વર્ષોથી અમારો નિયમ રહયો છે, સવારની ચા બાલ્કનીમાં બેસી સાથે જ પીવી. જુવાન હતા ત્યારથી આજદિન સુધી આ નિયમમાં ફેરફાર કર્યો નથી. જુવાન હતા એટલે અત્યારે ઘરડાં થયા એમ નથી પણ અમારા બાળકો જુવાન થઇ ગયા છે.\n\nઆજે શ્રાવણની ભીનીભીની સવાર છે અને હું ઉઠીને નિત્યક્રમથી પરવારી રોજીંદી ટેવ મુજબ બાલ્કનીમાં આવી બેઠો છું.મારા શ્રીમતીજી મનોરમા, મારા ધર્મપત્નીનું નામ મનોરમા નથી અમે લાડથી એ નામ રાખ્યું છે,નામ તો એમનું કોકિલા છે, છો એમનો કંઠ કોકિલ જેવો નથી પણ એમના ફોઈએ એમનો રંગ જોઈ નામ રાખ્યું હોઈ શકે કદાચ રંગ સાથે કંઠ પણ આવે એમ વિચારી. આમ તો મારું નામ પણ ગોવર્ધન.. કોઈ મને ય ઉંચકી લેશે આ ભાઈ થી કંઈ થાય એવું છે નહિ એવું વિચાર્યું હશે! માં મને કેહતી તારાથી ભુંજ્યો પાપડ એ ભંગાય એવો નથી.પણ જે હોય તે અમારું ગાડુ તો લડતા ઝગડતા પ્રેમથી પૂરું થયું. કદી કોઈ મનમોટાવ થયો હોય એવું યાદ નથી. અને આજે તો રસોડામાં  મનોરમા ચા અને નાસ્તાની તૈયારી કરી રહ્યા છે. અને સાથે સાથે કઈ ગીત ગણગણી રહ્યા છે, अंग लगा दे रे मोहे रंग लगा दे रे... में हु तेरी जोगनिया मुझे जोग लगा दे रे ...લે કોકીલકંઠી.શરીરમાં થી હળવું લખલખું પસાર થયું. આ મનોરમા નો ઈરાદો ઠીક લાગતો નથી પણ મેં મેથીનાં ગોટામાં ધ્યાન પરોવ્યું. મેથીના ગોટાની અનેરી ખુશ્બુ અને આદુ ફુદીના વાળી ચા આહાહા! આજે તો શ્રાવણની ભીની સવારમાં ગરમાટો.\n\nબાલ્કનીમાં મધુમાલતી મંદમંદ સુવાસ ફેલાવી રહી છે.ગરમ ગોટા અને ચા. અને પાછા શ્રીમતીજી સઘનસ્નાતા બની બાજુમાં બેસી હળવેથી લો ને, સરસ છે ગોટા...નાં ભાવ્યા? મેથીના ગોટા તો તમને બહુ ભાવે...લો ...લો તમને મારા સમ, હાય શું એ દિવસો હતા.એક સિસકારો મોમાંથી નીકળી ગયો.ત્યાં જ શ્રીમતીજી ઉવાચ.એય  સાંભળો છો? લે..કર વાત...હું વળી બેહરો ક્યારે હતો તુ ય શું વળી? અને તને ન સાંભળી મારે વળી ક્યાં ઉપાધી વોહરવી? મેં વાત બદલવાના પ્રયાસથી લાગ જોઈ પૂછી જ નાખ્યું તુ રસોડામાં કયું ગીત ગાતી હતી? તે હું તમને એ જ કેહવાની હતી ..પણ તમે મારું પૂરું સાંભળો છો જ ક્યાં? શ્રીમતીજી તાડૂક્યા.અરે આપણી બાજુમાં જે નવા પાડોશી રેહવા આવ્યા છે ને એ મોહિનીબેને કાલે મહિલા સમાજની મિટિંગમાં આ ગીત ઉપર Dance કર્યો હતો.અરે એમનાં લગ્નને ૧૦ વર્ષ થયા છે અને એમને બે બાળકો પણ છે તો પણ એમનું શરીર એકદમ ચુસ્ત અને લચીલું છે.મનમાં મોહિનીને જોવાની , મળવાની ઈચ્છા એ વેગ પકડ્યો.ડાન્સ એનો જોવો જોઈએ...अंग लगा दे रे ...આહાહા..સ્વપ્નસૃષ્ટિ... શ્રીમતીજીએ રંગમાં ભંગ પાડ્યો.અમને તો મઝા આવી ગઈ.તે મને ય મઝા જ હતી. (તે ભંગ પાડ્યો હું મનમાં બોલ્યો ...)લે તે તમે મહિલા સમાજની મિટીંગમાં આવું બધું કરવા જાઓ છો ? ઓં ... આવું બધું એટલે શું ?કેમ સ્ત્રીઓથી ડાન્સ નાં થાય? અમે તો ઘણી વાત કરી...સ્ત્રીઓનું સમાજમાં મહત્વ, સ્ત્રી વગર ઘર ઘર લાગતું નથી...સ્ત્રી શિક્ષણ... સ્ત્રીઓએ દરેક ક્ષેત્રમાં આગળ આવવું જોઈએ...દરેક ઉંમરની સ્ત્રીઓએ ઘરની સાથે સાથે પોતાના શરીર ઉપર પણ ધ્યાન આપવું જોઈએ...દરેક ઉંમરની સ્ત્રી સ્ફ્રુતીલી અને ચુસ્ત હોવી જોઈએ ..અને એ માટે દરેક સ્ત્રીઓએ હળવી કસરત કરવી જ જોઈએ.\n\nમોહિનીબેનનો ડાન્સ જોઈ અમે દરેકે એવું નક્કી કર્યું છે કે દરેકે કસરત કરવીજ...હું જરા વિમાસણમાં મુકાયો પણ શ્રીમતીજી એ બીજો ચા નો કપ ભરી મને બીજે વાળ્યો. પુરુષો બિચારા ભોળા...કે ડોબા. હજુ સમજાયું નથી. સ્ત્રીની કારીગીરી. ઉપરવાળો ય મુંઝવણમાં છે.\n\nઆડીઅવળી વાતો કરી શ્રીમતીજીએ પ્રસ્તાવ મુક્યો.આજે આપણે બે જ છીએ ચાલો કોઈ mall માં આંટો મારી આવીએ.રાત્રે બહાર જમીને જ આવીશું.ચોપાટી જઈશું? ઘણાં દિવસ થયા કુલ્ફી નથી ખાધી.આ ડાયાબીટીસ ...પણ આજે ખાઈશું? મને એમ કે હમણાં મનોરમા નાં જ કહી દેશે ક્યાંય જવું નથી ને હું બચી જઈશ.પણ નાં આજે મનોરમા યૌવનમાં પ્રવેશી ચુકી હતી.ને હું વનમાં...છેવટે ધાર્યું ધણીયાણીનું જ થાય. અમે વિશાળકાય mall માં પ્રવેશ્યા.ફરતાં ફરતાં મનોરમાએ તો લેવા માંડ્યું, મનોરમા મને કેહવું તો હતું પૈસા આટલાબધા નથી ખીસામાં ...મેં બહાનું ધર્યું ...લ્યો ...તે કાર્ડ તો હશે જ ને ? નહિ હોય તો હું મારું લઈને આવી છું. કયો એ દિવસ હતો મેં એને કાર્ડ અપાવ્યું હતું...મનોમન હું જાતને કોસી રહયો.અને મનોરમાએ તો sport shoes…tracking suit…yoga mate … exercise cycle..અને diet food નો સમાન લઇ ૩૦,૦૦૦ નું બીલ કરી mall માંથી વિદાય લીધી. મેં એને કેટલીવાર ઈશારાથી સમજાવાનો પ્રયત્ન કર્યો...પ્રિયે! આ હવે આપણાથી ના થાય.પણ માને તો ધર્મપત્ની શાનાં? જાહેરમાં તમારાથી ઝગડો ય નાં થાય ને? આમે ઘરે ય વળી ક્યાં થાય છે ? અમે ઘરે પધાર્યા...\n\nહું હવે વિચારમાં મગ્ન...અને બાજુમાં કોકીલકંઠીનાં નસકોરા બોલે છે.ખરેખર આજે શ્રાવણની ભીનીભીની ઠંડી નો ગરમાવો હવે સમજાયો.મેથીનાં ગોટા....ચા...મદમાતું ગીત ...૩૦,૦૦૦ નાં પડ્યાં..મનમાં મોહિનીને ગાળો દેતો ઊંઘી ગયો.",
      "duration": "4 mins",
      "category": "Comedy"
    },
    {
      "id": 35,
      "title": "સુહાના સફર ઔર...",
      "story_name": "હાઇવે પર નવા મોડેલની મોંઘી મોટરકાર દોડી રહી છે. એમાં એક યુગલ છે. સ્વસ્થ, સુખી દેખાતું નિવૃત્તિ વયે પહોંચેલું યુગલ. શ્રીમાન ડ્રાઈવરસીટ પર, શ્રીમતી બાજુની સીટ શોભાવી રહ્યાં છે. લગભગ અઢીત્રણ કલાકનો પ્રવાસ કરવાનો છે. સવારનો સમય. મોટરકારની મ્યુઝિક સિસ્ટમ વીત્યા વર્ષોનાં મધુર ગીતો વગાડી રહી છે. ‘લે કે હાથોમેં હાથ ચલે સાથ સાથ...’ મોટર સડસડાટ દોડી રહી છે. \n\n‘વચ્ચે ક્યાંક ચાનાસ્તો કરી લઈશું ને?’ એકનો સવાલ.\n‘હા કંક નાસ્તો કરી જ લઈએ... આગળ કશું મળે ન મળે.’ બીજાનો જવાબ.\n‘ને ત્યાંય કોને ખબર, ખાવાનું મળે કે ન યે મળે. તમારા વડીલ છે. એમનું કામ એવું.’\n‘એમની ઉમર થઈ હવે નથી કરી શકતાં.’\n‘કરી શકતાં’તાં ત્યારે ય ક્યાં...’\n‘ના હોં, સાવ એવું નહોતું.’\n‘જવા દો ને એ વાત, મૂડ નથી બગડવા દેવો. લો આ ‘નૂતન’ આવી ગયું’. મોટર ડાબી બાજુએ રસ્તા પર વળી અને ‘નૂતન નાસ્તા હાઉસ’ સામે  રોકાઈ ગઈ.\n\nઆ બે પ્રવાસીઓ વારંવાર આ રસ્તે આવતાં હતા. ‘નૂતન’વાળા ભાઈઓ એમને ઓળખતા હતા. \n\n‘ભીડ હશે. પહેલાં પૂછી જુઓ. જગ્યા હોય તો જઈએ.’\n\nજગ્યા હતી. મોટર પાર્ક થઈ. બન્ને ‘નૂતન’માં પ્રવેશ્યા. ‘નૂતન’ના ગલ્લે બેઠેલા યુવાને આવકાર આપ્યો. ટેબલ પણ મળી ગયું.\n\nપ્રવાસી યુગલે ઈડલી સંભારનો ઓર્ડર આપ્યો સાથે લિમ્કા અને થમ્સઅપ. બ્રેકફાસ્ટનો સમય હતો. તાજા બનાવેલાં ઈડલી સંભાર સ્વાદિષ્ટ હતા. મજા આવી.\n\nનાસ્તો કરીને પૈસા ચૂકવીને, નવી ગાડી માટે ગલ્લે બેઠેલા યુવાનના અભિનંદન લઈને પ્રવાસ આગળ વધ્યો. ‘સુહાના સફર ઔર યે મૌસમ હંસી...’  એક પછી એક સુમધુર ફિલ્મી ગીતો વાગી રહ્યા છે. મોટર થોડી આગળ ચાલી.\n\n‘ઓ માય ગોડ, મારા ચશ્મા ત્યાં રહી ગયાં.’\n‘એવું કેવી રીતે થયું?’\n‘મેન્યુકાર્ડ જોવા વાંચવાના ચશ્મા કાઢ્યા, જોવાના, બાજુમાં મૂક્યા’તા, પછી લેવાના રહી ગયાં.’\n\n‘દર વખતે ઇડલીસંભાર જ ખાવાના હોય એમાં મેન્યુકાર્ડ શું કામ જોવું પડે?’\n\n‘જોવું પડે. ભાવ વાંચવા પડે. આ વખતે છાપેલું મેન્યુકાર્ડ હતું. દર વખતે હાથે લખેલું હોય છે’. ચશ્મા ભૂલનાર પ્રવાસી પોતે મેન્યુકાર્ડ વાંચ્યું હોવાનો પુરાવો આપ્યો.\n\n‘હવે?’\n‘હવે ચાલો પાછા, ચશ્મા લઇ આવીએ.’\n‘પાછા જવાનું?’\n‘હાસ્તો’\n‘કેટલી વાર કહ્યું. બાયફોકલ ચશ્મા પહેરતા હો તો?’\n‘નથી ફાવતા.’\n‘એમાં ન ફાવવા જેવું શું છે? નીચું જોઇને વાંચવાના ચશ્મા, ઊંચુ જોઇને જોવાના ચશ્મા.’\n‘ખબર છે એ તો.’\n‘તો પછી?’\n‘ચશ્મા લેવા પાછા જવું પડે. મને એ વિના સરખું દેખાતું નથી.’\n‘બીજી જોડી નથી?’\n‘છે ને, પણ અહીં સાથે ન હોય ને?’\n‘તો હવે ચલાવી લો, બીજું શું?’\n‘એમ કરીએ ગાડી પાછી વાળીએ.’\n\nઆ દરમ્યાન મોટર આગળ દોડી રહી હતી. નવું મોડલ ખાસ્સું ઝડપી હતું. \n\n‘તમને ખબર છે આપણે કેટલા આગળ આવી ગયા છીએ?’\n‘હા, પંદર કિલોમિટર. મેં હમણાં જ સાઇનબોર્ડ જોયું.’\n‘એ વંચાયું? ચાલતી ગાડીએ?’\n‘મોટા ફાફડા જેવા અક્ષરે લખ્યું હોય તે તો વંચાય જ ને?’\n‘નહીં ચાલે પાછા ગયા વિના?’\n‘ના, જુઓને પંદર જ કિલોમિટર છે.’\n\n‘યુ ટર્ન આવે ત્યારે વળાય એમાં પાંચ કિલોમિટર જશે. પછી ‘નૂતન’ પાસેનો યુ ટર્ન આવે ત્યારે ત્યાં વળવાનું. ‘નૂતન’ આવે ત્યાંથી ચશ્મા લેવાના. ને આગળ જવાનું. આટલા બધા કિલોમિટર જવાનું. મોડું થઈ જશે.’\n\n‘તુમ જો હુએ મેરે હમસફર રસ્તે બદલ ગયે...’ મધુર ગીતોની સીડી ગાઈ રહી છે.\n\n‘માત્ર વીસ મિનિટ થશે, મેં ગણી રાખ્યું છે.’\n‘જવું જ પડશે? નહીં ચાલે?’\n‘મારા ચશ્માની પચીસસો રૂપિયાની ફ્રેમ છે અને ગ્લાસ પણ પેલા તડકામાં ગોગલ્સ થઈ જાય એવા, ફોટોક્રોમેટીક. એ ય પંદરસોના. ખોવાઈ જાય તે કેમ પાલવે?’\n\n‘ઓકે. જો તુમકો હો પસંદ વહી બાત કરેંગે...’ ગીત પ્રેરણા આપે છે. મોટર યુટર્ન લે છે. હવે પ્રેમભર્યા યુગલ ગીતોની સીડી સ્વિચઓફ થઈ જાય છે. થોડી વાર મૌન રહે છે.\n\nપેલા ‘નૂતન’વાળાને કહી રાખોને ચશ્મા સાચવીને રાખે.’\n‘હજી સુધી ત્યાં જ પડ્યા હશે?’\n‘હાસ્તો, નંબરવાળા ચશ્મા કોઈ ન લઈ જાય.’\n‘ચશ્મા ભૂલવાના તો તમને ઘણા અનુભવ નહીં? ઠીક છે કરો ફોન. નંબર છે?’\n‘યસ, આ રહ્યો’. મોબાઇલ જોડાય છે. જાણવા મળે છે કે ચશ્મા છે.\nમોટર આગળ જઇ રહી છે. \n\n‘જો ‘નવીન’ પસાર  થઈ ગયું. પાછા વળતાં ‘નવીન’માં જવાનું, ભૂલાય નહીં’. ‘નવીન’  આ જ હાઇવે પર સામેની તરફ છે. એ પણ પાછા વળતાં દર વખતે રોકાવાની જગ્યા છે.\n\n‘ભૂલાય નહીં? હીહીહી...’\n‘બસ હવે.’ એક ઘૂરકાટ. ‘નક્કામી જોકો મારવાનું રહેવા દો.’\n‘ના, ના, આ તો બસ અમસ્તું.’\n\nથોડી વાર શાંતિ.\n\n‘હાશ, મારાં ચાર હજારના ચશ્માં બચી ગયાં. મારો ફેરો નકામો નહીં જાય.’\n‘આને ફેરો નહીં, પ્રદક્ષિણા કહેવાય.’\n‘જે કહો તે. થેન્ક ગોડ, મારા ચશ્મા મને મળી જાય એટલે બસ.’\n‘થેન્ક ગોડ નહીં થેન્ક મી.’\n‘હોવે’.\n\nહવે બીજો યુ ટર્ન લેવાય છે. \nમોટર ‘નૂતન’ પાસે પહોંચે છે. \n\n‘કોણ જશે ચશ્મા લેવા?’\n‘જેના હોય તે જાય.’\n‘ઓકે હું લઈ આવું છું.’ મોટરકારનો દરવાજો ખૂલે છે.\n‘અરે સાંભળો.’\n‘શું?’\n‘મારી કેપ પણ ત્યાં રહી ગઈ છે. પેલી યુરોપની ટ્રીપવાળી. એ ય લેતા આવજો ને, પ્લીઇઇઝ’!\n\nમોટરનો દરવાજો અધખુલ્લો રહી જાય છે. ડ્રાઇવરની બાજુની સીટ પર બેઠેલાં ઉતરવાની તૈયારી કરતાં સન્નારી આશ્ચર્યચકિત. યાદ આવી જાય છે. યુરોપની ટ્રીપ, એફિલ ટાવર પર પેલી ચિબાવલી ફ્રેંચ છોકરી, યુ સ્માર્ત, દાર્ક, ઇન્દીયન ઓલ્દ મેન! ને એની આપેલી ગીફટ.\n\n‘હેંએએએ!!!!!!!’\n\nએમાં એટલું આશ્ચર્ય શાનું સન્નારીજી? પાંત્રીસ કિલોમીટરની પ્રદક્ષિણા તમારા પચીસસો વત્તા પંદરસોના ચશ્મા માટે થઇ’તી? ભોળા તે તમે આટલાં ભોળા? આટલાં બધા ભોળા? પરણ્યાના આડત્રીસ વર્ષ પછી પણ સમજ્યા નહીં કે લાલો લાભ વિના...?",
      "duration": "4 mins",
      "category": "Comedy"
    },
    {
      "id": 36,
      "title": "અનુપમાની અનુકંપા",
      "story_name": "આમ તો આંશિક લૉકડાઉન છે એટલે સિનેમા ઘરો બંધ છે, એટલે મનોરંજનનું એક માત્ર માધ્યમ એટલે. ટીવી. બહાર જઈ ના શકો એટલે ટીવીની સામે ગોઠવાઈ ને જે આવે તે જોઈ લેવું પડે. તદુપરાંત ટીવી ધારાવાહિક આપણા રોજિંદા જીવનમાં કોઈક વાર કેવો ખતરનાક ભાગ ભજવે છે તેનું હાસ્યાસ્પદ વર્ણન કરતાં મારી જાત ને રોકી નથી શકતો.\n\nછેલ્લા ઘણા સમયથી સ્ટાર પ્લસ ઉપર 'અનુપમા' નામની એક અતિ લોકપ્રિય ધારાવાહિક ચાલી રહી છે. ધારાવાહિકમા ખૂબ જ ઉતાર ચડાવ બાદ હવે એવું દર્શાવાઈ રહ્યું છે કે અનુપમા નામક પાત્ર તેના પતિ, એટલે કે વનરાજ શાહ સાથે છૂટાછેડા લઈ રહી છે અને કુટુંબના બાકીના સભ્યો અને વનરાજ શાહ પોતે પણ અનુપમા ને તેનો નિર્ણય બદલવા માટે સમજાવી રહ્યા છે, પરંતુ અનુપમા છે કે તેના નિર્ણય ઉપર અડગ છે. ખૂબ જ હૃદયદ્રાવક દૃશ્ય ટીવી ઉપર ચાલી રહ્યું છે. . અને અચાનક વિધિની વિચિત્રતા તો જુઓ. મારા (કાળ)મુખમાથી શબ્દો સરી પડ્યા. 'આ ખોટું થઈ રહ્યું છે, બહુ જિદ્દી છે અનુપમા. . વધારે પડતું ખેંચે છે, ઠીક છે. ભૂલ દરેકથી થાય અને વનરાજ માફી તો માગી રહ્યો છે'. ઘડી ના છઠ્ઠા ભાગ મા હું 'વનરાજ' થઈ ગયો અને મારા શ્રીમતીજી જાણે કે સ્વયમ 'અનુપમા'. . 'અનુપમા જે કરે છે તે બરાબર જ છે. આવા નાલાયકો સાથે તો આવું જ થવું જોઈએ'. શ્રીમતીજી એ રણશિંગુ ફૂંક્યું. પણ આજે મારા મા પણ ઘણા વર્ષે હિંમતનો સંચાર થયો હતો. (રસી ના પહેલા ડોઝ લીધા પછી નો આ ગોરધન હતો). 'માણસ માત્ર ભૂલ ને પાત્ર. વનરાજને પસ્તાવો તો થઈ રહ્યો છે ને, પછી આટલું લાંબુ ના ખેંચવું જોઈએ'. ગોરધન એ સામો ટેટો ફોડ્યો. હવે આ બધામા ટીવી ઉપર તો ધારાવાહિક ના દૃશ્યો ચાલી જ રહ્યા હતા. અને ટીવીની સમક્ષ બીજી એક ધારાવાહિકનો પ્રારંભ થઈ ચૂક્યો હતો. . 'લાંબુ ના ખેંચવું જોઈએ એટલે ? તમે કહેવા શું માગો છો ? આઠ આઠ વર્ષથી પેલો વનરાજ પેલી ભૂરી બિલાડી (કાવ્યા નું બીજું નામ) સાથે રાસલીલા રમતો હતો ત્યારે તમે ક્યાં હતા ?'. ગોરધનની આંખો આઘાતની મારી ફાટી ગઈ. 'હેં, હું ક્યાં હતો ? આમાં મારો શું વાંક ?'. આવા સવાલો એ મારા મસ્તિષ્ક ઉપર આક્રમણ કર્યું. માંડ માંડ મગજ ઉપર કાબૂ રાખી ને ગોરધન ઉવાચ. 'અરે... મારો કહેવાનો મતલબ કે જે થઈ ગયું તે થઈ ગયું, હવે આગળનું વિચારવું જોઈએ... પોતાની જિદ્દ માટે આખા કુટુંબનો ભોગ શું કામ લેવાનો ?'. . બાર વર્ષે (આમ તો ૨૫ વર્ષે) બાવો બોલ્યો... પણ બોલ્યો તો શું બોલ્યો ?. . આંખના ડોળા આંખમાંથી ખરી પડે એટલી મોટી આંખો કાઢી મારા શ્રીમતીજી એ. હું રીતસર નો બી ગયો (આમ તો રોજ બીવાનો વારો મારો જ આવે છે). 'સમજી ગઈ. એટલે તમે પુરુષ લોકો છાનગપતીયા કરો અને સ્ત્રી કોઈ વિરોધ કરે એટલે એ જિદ્દી. પુરુષ કાનુડાની માફક વાંસળી વગાડતો ફરે અને સ્ત્રી કોઈ વિરોધ કરે તો એ શુરપર્ણખા. તમારા પણ વનરાજ જેવા જ વિચારો છે'. શ્રીમતીજીએ રફેલ યુદ્ધ વિમાનમાંથી મિસાઈલનો મારો ચલાવ્યો... ગોરધનને તો હજી પાછલી પણ કળ નહોતી વળી ત્યાં આ બીજો ઘાતક વાર. પરંતુ ગોરધન આજે લડી લેવાના મૂડમાં હતો... જેમ તેમ કરી ને થોડો ઠરીઠામ થયો, અને. 'તો આમા વનરાજ કરે પણ શું બિચારો ? વનરાજનું વ્યક્તિત્વ જો અને અનુપમા ને જો. ઇંગ્લિશ બોલતાં પણ બરાબર નથી આવડતું. આખો દિવસ મસાલાની ગંધ આવે તો આમા બાપડો વનરાજ જાય ક્યાં ? અને તેમ છતાં તેને પસ્તાવો છે, માફી માગી રહ્યો છે તો પછી જતું કરી દેવું જોઈએ, મારી દૃષ્ટિ એ વનરાજનો વાંક નથી'. ગોરધને ફટાકડાની પિસ્તોલથી ગોળીબાર કર્યો. હવે હું વાચકોને જણાવી દઉં કે ટીવી ઉપર 'અનુપમા' ધારાવાહિકનો એપિસોડ પૂરો થઈ ચૂક્યો હતો, પરંતુ વનરાજ અને અનુપમા ટીવીમાંથી બહાર નીકળી ને અમારા શયનખંડમા આવી ચૂક્યા હતા. . સાક્ષાત રણ ચંડિકા સ્વરૂપ ધારણ કરી લીધું શ્રીમતીજીએ 'તમે... તમે કહેવા શું માગો છો ? એટલે હું જે તમારા બધા માટે રસોઈ કરું છું, ઘરનું કામકાજ કરું છું એટલે હું ગામડિયણ, અને તમે ફૂલફટાક થઈ ને ભૂરી બિલાડીઓ સાથે મિયાંઉ મિયાંઉ કરો. તમારા જેવા ને તો નરકમા પણ જગ્યા ના મળવી જોઈએ, ગમે તેટલું કરો પણ અમારી કિંમત એક નોકરાણી તરીકેની જ. કાલથી તમને જે જમવાનું બનાવી આપે તેની પાસે જ જજો, હવે મારી કોઈ જવાબદારી નહીં. તમારી કોઈ સગલી હોય ત્યાંજ જાઓ'. શ્રીમતીજી એ શાબ્દિક ફારગતી આપી દીધી મને. ડોળા ચકળવકળ થવા માંડ્યા મારા... બન્ને પગ કોઈક અજાણ્યું નૃત્ય કરતા હોય તેમ થનગનાટ કરવા લાગ્યા, હાથની આંગળીઓ એકબીજાથી વિરુદ્ધ દિશાઓમા વળવા લાગી, હોઠ સૂકાઈ ગયા જાણે કે વર્ષોથી પાણી નું ટીપું પણ ના પીધું હોય. આખો પ્રસંગ મારી સમજની બહાર હતો (આમ પણ એકેય પ્રસંગ મારી સમજમા હોતો જ નથી) અજાણતા જ હું એક ઘોર અપરાધી હોઉં એવો ભાસ થવા લાગ્યો. સત્યાનાશ જાય કાળમુખા વનરાજનું... એવા ભયાનક વિચારો મારા મસ્તિષ્ક ઉપર ભરડો લેવા લાગ્યા. જે ગુનો કર્યો જ નહોતો તેનો પસ્તાવો કરવા લાગ્યો (પસ્તાવો ગુનો ના કર્યાનો હતો કે શું એ સમજવાની માનસિક પરિસ્થિતિ રહી નહોતી). બાળક જ્યારે પહેલવહેલું અક્ષરજ્ઞાન લે અને પછી મહેનતથી જે બોલે એવી જ રીતે ગોરધન મહામહેનતે બોલ્યો. 'અરે શું તું પણ ? આ તો એક ધારાવાહિક છે, ખરા છીએ આપણે પણ ? અને તું તો ખરેખર અનુપમા જેવી જ છો... ' હજી તો મારું વાક્ય પૂરું થાય તે પહેલાં સરહદ પારથી એક ઓર દારૂગોળો. 'એટલે તમે વનરાજ જેવા. એમ જ કહેવા માંગો છો ને ?'. હું ફરી પાછો મારી જ સરહદમાં ઊભો ઊભો ઘવાયો. 'અરે ના ના, મારા કહેવાનો મતલબ એ કે તું છે તો આ ઘર છે, હું છું, આ બાળકો છે... તું જ સર્વસ્વ છે'. શક્ય એટલો જીભ ઉપર ગોળ લગાવી ને ગોરધન એ યુદ્ધ વિરામની ઘોષણા કરી. વાક્ચાતુર્યથી શ્રીમતીજી ઠંડા પડ્યા હોય એવું લાગ્યું... ગોરધન ઊભો થઈને બાથરૂમના અરીસામાં પોતાનું પ્રતિબિંબ જોઈ ને કાન પકડ્યા અને પ્રણ લીધું કે આજ પછી 'અનુપમા' તો શું પણ 'તારક મહેતા કા ઉલ્ટા ચશ્મા' ધારાવાહિક જોતી વખતે હસવું પણ નથી.",
      "duration": "5 mins",
      "category": "Comedy"
    },
    {
      "id": 37,
      "title": "ગળગળા થઇ જવું",
      "story_name": "ગળગળા થવું એટલે શું? તે અંગ્રેજોને પૂછો તો ખરેખર આવ્યા હોય તેવું મોઢું કરી પૂછનારને જ ગળે પડી પૂછે. ‘તમેજ કહોને આ ગળગળા થવું એટલે શું?’ ગળગળા થવામાં એક્સપર્ટ તો આપણાં લોકો જ! અમુક લોકો તો કોઇપણ વાત વગર ગળગળા થઇ જાય. કેટલાંક લોકો ગળગળા થવાનાં કૌશલ્ય આધારે પોતાનો બચાવ પણ કરી લે. ગળગળાનાં આવા કલાબાજો વચ્ચે સાચેસાચ ગળગળા થનારાં પણ હોય છે. શું કહેવું આ બધા વિશે? ઓહ, હમણા તમે રહેવા દો.\n\nગળગળા થઇ જવાં બાબતે લોકોમાં બે પ્રકાર છે. પહેલાં પ્રકારનાં લોકો ધારે ત્યારે ઈચ્છે તેટલાં ગળગળા થઇ જાય છે. જયારે બીજા પ્રકારનાં લોકો ક્યારે ગળગળા થઇ જાય કાંઈ કહેવાય નહિ. આમ છતાં ગળગળા થઈ જતા આવડવું ખૂબ જરૂરી છે. પણ તેનાથીય વધારે અગત્યનું છે ગળગળા થઇ જવાં પર પુરતો કાબુ હોવો. તે જ લોકો જયારે અને જેટલા પ્રમાણમાં ઈચ્છે તેટલા ગળગળા કરી શકે છે. અને એક વાર જો સામેવાળાને ગળગળા કરવાનું ફાવી ગયું તો ગળગળા થવાનાં સુખદ પરિણામો જાતક મેળવી શકે.\n\nગુજરાતી કે જૂની હિન્દી ફિલ્મોમાં જયારે હીરો કે હિરોઈન વિલનનાં હુમલાઓને ન ખાળી શકે ત્યારે તેઓ ગળગળા થઇ શસ્ત્ર ઉગામતાં જે મુદે કોર્ટમાં જવાનું હોય તે મુદ્દે હીરો હિરોઈન અથવા તેનાં ફિલ્મી માતા-પિતા સીધા જ મંદિરે જઈ છાશવારે ગળગળા થઇ જતા જોવા મળે છે. એ લોકો મંદિરમાં ગળગળા થાય એટલે ટોકીઝમાં બેઠેલા એંસી ટકા ગળગળા થઇ જાય અને તેમાંથી પચાસ ટકાનાં ખિસ્સામાંથી તો રૂમાલ બહાર નીકળી આવે છે. હા, ગળગળા થવું હોય ત્યારે હાથ રૂમાલ ખાસ જરૂરી છે. ટોકીઝમાં ગળગળા ન થયેલાં બાકીનાં વીસ ટકા પણ ગળગળા થવા મચી રહ્યા હોય છે. પણ એ લોકો પૂરતો રીયાઝ કરતા હોવાથી ગળગળા થઇ શકતા નથી. જયારે કેટલાકને એજ સમજાતું નથી કે, આ ગુજરાતી ફિલ્મની હિરોઈનની માતા શા માટે મંદિરમાં આવીને આટલી બધી ગળગળી થઇ ગઈ છે. પછી જયારે તેણે એ વાતની કરુણતાં સમજાય છે ત્યારે જાતક બે મુદ્દે ગળગળો થઇ જાય છે. એકતો હિરોઈનની માતા ગળગળી થઇ ગઈ છે માટે એને બીજું પોતે આટલી કરૂણ વાત પણ ન સમજી શક્યો તે માટે પછી તેનું ગળગળાપ રોમેન્ટિક કે કોમેડી સીન શરૂ થઇ જાય તો ય હટતું નથી છેવટે તે ઇન્ટરવલમાં એકાદ બીડી જલાવે કે પાન મસાલો ખાય ત્યારે પરિસ્થિતિ થાળે પડે છે.\n\nરસ્તામાં, બસમાં, બગીચામાં કે સેમિનારમાં ગળગળા થવાં કરતાં મંદિરમાં ગળગળા થઇ જવું વધારે સારું કારણ કે ત્યાં આપણે ભક્ત કે ‘હરિના દાસ’ માં ગણાઈ જઈએ. પણ જો આપણને ટ્રાફિક પોલીસ રોકીને રૂપિયા સાડા સાત સો નો દંડ ફટકારે ત્યારે આપણે મંદિરમાં થયાં હતાં એટલા જ કદાચ તેનાથીય વધુ ગળગળા થઇ જઈએ તોય ભક્તમાં ગણાતા નથી. અને સામેવાળો નાગરિક કેટલો ગળગળો થયો છે તેની માત્રામેળ મુજબ સપ્રમાણમાં દંડ ફટકારે છે. (જેમ ગળગળો વધુ તેમ દંડ વધુ સપ્રમાણ) હા, એ લોકો નાગરિકને સંભાળતા જ નથી એવું નથી. નાગરિક ગળગળો થઈને જે નિવેદન કરે છે તે નિવેદન પોલીસ જુદી દિશામાં મોં રાખી નાગરિકથી વિમુખ થઇ, હાથમાં પાનું વાળેલી રસીદ બુક અને પેન સાથે સાંભળે છે. નિવેદન પૂરું થાય એટલે તરત જ તેઓ નામ, નંબર નોંધી ને રસીદ પકડાવી દે છે. આ રીતે તેમની સામે નાગરિકોને ગળગળા થતાં જોઈને તેમની ફરજ નિષ્ઠા ઝળહળી ઉઠે છે.\n\nકેટલાંક લોકો એવાં પણ છે કે ક્યારે ગળગળા થઇ જાય કાંઈ કહેવાય નહિ. હજુ બે મિનિટ પહેલાં તો તેમના ચહેરા પર ખુશીની ચમક દેખાતી હોય અને પછીની ક્ષણે વાતાવરણમાં અણધાર્યો પલટો આવી જાય અને તેઓ ગળગળા થઇ જાય. હાલમાં મોઘવારીનાં મુદ્દે ગળગળા થઇ જવાની અને બીજાને કરી મુકવાની મૌસમ ચાલે છે. આ રીતે ગળગળા થઈને તેઓ બોલી ઉઠે છે. શાકભાજીનું તો નામ નથી લેવાતું! ખાવું શું? આમ કહી તેઓ એટલા ગળગળા થઇ જાય છે કે આપણને શાકમાર્કેટમાંથી સીધા જ સ્મશાનમાં જતાં રહેવાનું મન થાય. જોકે, તેઓ તો શાકભાજીની થેલી ભરીને જ ઘરે જાય છે.\n\nજયારે કેટલાંક લોકોને ભગવાને ચહેરા જ એવાં આપ્યા હોય છે કે કોઇપણ પરિસ્થિતિમાં તેઓ ગળગળા થઇ ગયા હોય એવાં જ લાગે. કોઈના લગ્નમાં માંડવે તેઓ પ્રથમ હરોળમાં સ્થાન પામ્યાં હોય તો પણ તેઓ ગળગળા થઈને જ બેઠા હોય છે. એટલે સામેવાળા માણસ તો તેણે જોઈને જ ગળગળો થઇ જાય. પછી તેણે ખુશીનાં સમાચાર આપવા હોય તો પણ માંડી વાળે. અને પેલા ગળગળા ચહેરાવાળા તરફથી કોઈ ખુશીનાં સમાચાર મળવાનાં હોય તો તે ગળગળા ફોર્મમાં જ મળે.\n\nકેટલાકનાં હૃદય એવાં હોય છે કે તેઓ બાહરનાં ઓર્ડર પર પૂરતું ધ્યાન આપી શકે છે. એટલે કે તેઓ ઓર્ડર મુજબ ગળગળા થઇ શકે છે. આવા લોકો જાણે જરૂર પડ્યે ગળગળા થવાનો વાલ્વ ખોલે છે. અને તરત જ તેઓ ગળગળા થઇ જાય છે અને વાલ્વ બંધ કરે એટલે એકદમ સ્વસ્થ. આ પ્રકારનાં હૃદયો આપણાં નેતાઓ ધરાવે છે. ચૂંટણી સમયે તેઓ ઘણીવાર જાહેરમાં ગળગળા થઇ જાય છે. અને ચૂંટાયા પછી ગળગળા થવાનો વારો જનતાનો હોય છે. કુશળ કથાકારો પણ આ રીતે એકનાં એક પ્રસંગ પર અનેક વાર ઈચ્છે ત્યારે ગળગળા થઈ શકે. એવી એમનાં પર પ્રભુની કૃપા દ્રષ્ટિ હોય છે. કવિ હૃદયો પણ કેટલીકવાર તેનાથી ઊલટું બને છે. મૂળ વ્યક્તિ કરતા અનેકઘણો ગળગળો થઈને તેના સુરમાં સુર પુરાવે તેથી પરિસ્થિતિ એ થાય કે જેણે આશ્વાસન મેળવવાનું હતું તે આશ્વાસન આપનારની ભૂમિકામાં આવી જાય છે. કોઈનાં દાદા પંચમહાભૂતમાં ભળી ગયા હોય તો ત્યાં ખરેખર જનારની ફરજ એ થાય કે દાદા જેમને વિલાપ કરતાં છોડી એટલું રૂદન કરે કે જેમ શાસ્ત્રીય સંગીતકાર સ્વરઘૂંટે એમ વારંવાર તાન, મુકી લઈને તેઓ વિલાપનો આલાપ એટલો બધો ઘૂંટે કે જેમનાં દાદા સ્વર્ગસ્થ થયાં છે એ લોકો આમને આશ્વાસન આપવાં લાગી જાય.વળી જરા અજાણ્યા લોકો અને દુરનાં સગાઓને તો ખબર જ ન પડે કે ‘દાદા કોનાં ગુજરી ગયા છે!’\n\nએટલે આમ ગળગળા થવામાં તો કેટલીક વાર તો બંને પક્ષોની મૂળ ભૂમિકા જ બદલાય જાય છે. જયારે ગળગળા થવું જેમને સહજ છે. એવાં લોકોને વક્તાઓ કોઇપણ વિષય વગર પણ વક્તવ્ય આપી શકે છે. એ જ રીતે આ લોકો કોઇપણ જાતની વિષય વાસના વગર મનમુકીને ગળગળા થઇ શકે છે. એમણે તો બસ ‘વિષય હો શ્રધ્ધાનો તો પુરાવાની જરૂર શી!’ આ લોકો વિષય મુક્ત રહીને પણ એટલા બધા ગળગળા થઇ જાય છે કે અન્ય લોકો તેણે પૂછવાનીય હિંમત નથી કરી શકતા કે ભાઈ તમે આટલા બધા ગળગળા કેમ થઇ ગયા? આ રીતે જેઓ કોઇપણ પ્રકારનાં વિષય વગર જ ગળગળા થઈ શકે છે તેઓ લોકહૃદયમાં ઊંચેરું સ્થાન મેળવી શકે છે.\n\nગરમાગરમ:\n\nકોઈ એક વ્યક્તિનાં દાદા સ્વર્ગસ્થ થયાં એટલે ત્યાં મોઢે આવેલ વડીલે આશ્વાસન આપતાં કહ્યું, ‘દાદા બે વરસ બેઠાં હોત તો સારું હતું.’ પેલા ભાઈએ કહ્યું, -‘હા, બેઠા હોત તો આ પાંચ વિદ્યા છે એ પણ વેચાઈ જતે.’",
      "duration": "5 mins",
      "category": "Comedy"
    },
    {
      "id": 38,
      "title": "સાળો સુંદરલાલ",
      "story_name": "આમ તો \"સાળો\" અને \"સુંદરલાલ\" વિરોધાભાસી શબ્દો છે.... બંને પર્યાયવાચી હોય જ ના શકે, અને આ સંપૂર્ણપણે મારો અંગત અભિપ્રાય છે. કોઈ પણ વાચક બહેનો એ આ કથનને એક રમૂજ ગણીને પોતાના ભાઈને આ લાગુ નથી પડતું એમ માનીને આનંદ લેવો.\n\nએમ તો હું પણ એ \"નસીબદાર\" લોકોમાંનો એક છું જેને એક નહીં પરંતુ આખે આખા બે સાળા (લા) નું સૌભાગ્ય પ્રાપ્ત થયું છે. આમ તો એમની યશ ગાથા હું રોજ જ સાંભળું છું મારા શ્રીમતીજી ના મુખેથી, એટલે મને હવે ખબર જ છે કે કયા વખાણ પછી કયુું વખાણ આવવાનું છે.....આપ સૌને જાણીને અપાર આનંદ થશે કે \"વાર્તા\" અને \"કવિતા\" ના લખાણો પછી હું મારું કૌશલ \"સાળા ચાલીસા\" લખવામાં બતાવવાનો છું....આમ તો ચાલીસ દોહા બન્ને સાળા માટે પર્યાપ્ત નથી પરંતુ \"કૌશિશે બંદા તો મદદે ભાર્યા\"....!\n\nખેર, એ તો પછી ની વાત છે, હાલ મા તો એક બહુ મોટો પ્રસંગ અમારા ઘરે થવા જઈ રહ્યો છે.......સાળા(લા) ઓ એમની પોતાની પત્નીઓ સાથે અમારા ઘરે જમવા આવીને અમારું ઘર પાવન કરવાનાં છે. આમ તો આપણાં દેશની મુલાકાતે જ્યારે કોઈ બીજા દેશના પ્રધાનમંત્રી કે રાષ્ટ્રપતિ આવે છે ત્યારે રાયસીના હિલ્સ ખાતે આવેલા \"રાષ્ટ્રપતિ ભવન\" મા તેમને સત્તાવાર ભોજન માટે આમંત્રિત કરવામાં આવે છે અને ત્યાંની જ એક ખાસિયત સમી \"દાલ રાયસીના\" ખાસ કરીને પીરસવામાં આવે છે. હું કોઈ રાષ્ટ્રપતિ નથી પણ અમારા શ્રીમતીજી નો \"પતિ\" છું, એવું હું માનું છું, પરંતુ અમારા શ્રીમતીજી એવું નથી માનતા. એમને મન મારા સાળા એટલે કે એમના ભ્રાતુઓ કોઈ પણ દેશના પ્રધાનમંત્રીથી પણ વિશેષ છે, એટલે એ પોતે પણ એક રાષ્ટ્રપતિના પત્ની હોય તેવી ઘર મા તૈયારીઓ શરૂ થઈ જાય છે. મારા જ એક પાછળના લેખમા મારા સાસરે જમણનો પ્રસંગ ટાંક્યો હતો, પરંતુ આ તો તેનાથી પણ વિશેષ ઘટના હતી. \n\nઆમ તો રવિવાર બપોરના જમવાનું ગોઠવ્યું હતું પણ તેની તૈયારી રૂપે આજુબાજુના જેટલી કરિયાણાની દુકાનો હતી તેને તાકીદ કરી દેવામાં આવી હતી કે કોઈ પણ ચીજ વસ્તુ કે મસાલા કે રસોઈને લાગતી વળગતી સામગ્રી નો ભરપૂર જથ્થા મા સંગ્રહ કરી રાખવો....કઈં ઓછું ના પડવું જોઈએ....ભલે મારા ખિસ્સા ઉપર તાઉતે વાવાઝોડાની માફક \"સાળુતે\" વાવાઝોડું ત્રાટકે. મારા ઘરના બન્ને ફ્રિઝ બધી સિધા સામગ્રીથી ભરાઈ ગયા હતા.....આ બધું જોઈને મને વિચાર આવ્યો (લગ્ન પછી મને વિચાર વાયુ જ થાય છે કારણ કે બોલી તો નથી જ શકતો) કે સાળાઓને કદાચ તાકીદ કરી દેવામાં આવી હશે કે મંગળવાર બુધવારથી જમતા નહીં તો જ રવિવારે પ્રેમથી જમી શકશો....વાચકોની જાણ ખાતર કે આવી કોઈ સૂચનાઓ મને નહોતી આપવામાં આવી.\n\nઅને જે દિવસની કાગ (પત્ની) ડોળે રાહ જોવાઈ રહી હતી તે આવી પૂગ્યો. સવારથી જ ઘરમા ધમાધમ હતી... આપણે ગુજરાતીમાં એક કહેવત છેને કે \"ભેંસ ભાગોળે છાશ છાગોળે અને ઘરમાં ધમાધમ\" (આ કહેવત મા બિરાજમાન ભેંસ સાથે મારા સાળાને કોઈ લેવાદેવા નથી...આ એક કહેવત જ છે અને તેને કહેવત તરીકે જ લેવી). મને સવારે ૬ વાગ્યા મા ઢંઢોળીને ઉઠાડી દેવામાં આવ્યો હતો....હજી તો ઉઠું તે પહેલાં જ બાથરૂમમાં ધકેલી દીધો. અંદર જઈને માંડ ઠરીઠામ થયો ત્યાં તો બારણું તૂટી જાય એવી રીતે ખખડ્યું....\"બ્રશ કરી લીધું હોય તો જલ્દી બહાર નીકળો\". હજી તો બહાર નીકળ્યો ના નીકળ્યો ત્યાં તો સામે ચા ધરી દેવામા આવી....\"જલ્દી પીવો...ઘણું કામ છે\"...આ આદેશ મા \"ઘણું કામ છે\" વાક્ય મા રહેલો મર્મ શું છે તે હું સમજી ના શક્યો...(સમજવાનું અઘરું કાર્ય મે છેલ્લા ૨૫ વર્ષથી છોડી દીધું છે). હજી તો ચાને ન્યાય આપ્યો ત્યાં તો ડૂચો વાળીને ટુવાલ આપી દેવામાં આવ્યો અને ફરી પાછો ધકેલાયો બાથરૂમમાં......ખરેખર આ એક જ સારી અને શાંત જગ્યા હાલ ની પરિસ્થિતિને ધ્યાનમાં લઈને આજ લાગી. નાહી ધોઈને બહાર આવ્યો તો સુખદ આંચકો લાગ્યો....ઘણા વખત પહેલાં લીધેલા નવી જોડ કપડાં મારી રાહ જોતા બેઠા હતાં. મેં પણ હોંશે હોંશે તે કપડાંને અંગદાન કર્યું, અને નીચે આવેલા દીવાનખંડમાં આતુરતાપૂર્વક મહાનુભાવોની રાહ જોતો મોઢું વકાસીને બેસી રહ્યો. રસોડામાં તો યુદ્ધભૂમિ જેવું વાતાવરણ હતું. આમથી તેમ દોડાદોડી ચાલી રહી હતી. જાત જાતના વ્યંજનોની સુગંધ તીવ્રપણે મારી નાસિકામા ઘૂસવાની નાકામ કોશિશ કરી રહી હતી, પણ હું મન મક્કમ કરીને બેઠો હતો.\n\nઅને જે થવાનું હતું તે થઈને જ રહ્યું....ઠીક ૧૨ વાગ્યે સાળા(લા)ઓની પધરામણી થઈ. લગ્ન સમયે આપ સૌ એ સાંભળ્યું હશે કે ગોર મહારાજ જ્યારે પણ કન્યાને કહેણ મોકલે છે અને \"કન્યા પધરાવો સાવધાન\" નો આહલેક બોલાવે છે તેમ મારા સાળા પધાર્યા અને હું થઈ ગયો સાવધાન. આગતા સ્વાગતાનો મારો ચાલ્યો છે....શ્રીમતીજી ગળગળા થઈ ગયા....રીતસર ના ઓવારણાં જ લીધા જાણે કે દસકાઓ પછી મળતા હોય (આગલે જ દિવસે ફક્ત ૪ કલાકનો નાનો આંટો મારીને આવ્યા હતા શ્રીમતીજી મારા સાસરે). એક વસવસો રહી ગયો તેમને કે બેન્ડવાજાવાળાને બોલાવી નહીં શક્યા. બધા બેઠા....પૂછપરછ નો દોર ચાલ્યો...મારી ઉલટ તપાસ ચાલતી હોય તેમ હું નોકરીમા શું \"ઉકાળું\" છું તે પૂછ્યું. હું પણ કોઈ અનુભવ વગરના કારકુનની જેમ જે જે સવાલો કર્યા તેના સંતોષકારક જવાબ આપીને પહેલો પડાવ પાર પાડ્યો. શ્રીમતીજી એ મને તેમની ધારદાર આંખોથી શાબાશી આપી અને મેં ગર્વની લાગણી અનુભવી. \n\nકલાક એક જેવું આ બધું ચાલ્યું અને પછી આવ્યું કહેણ જમણ માટે. બધા દીવાનખંડમાંથી ઊભાં થઈને રસોડાને અડીને આવેલા ડાયનિંગ રૂમમાં ગયા અને પોતપોતાને ફાળવેલી જગ્યા ઉપર બિરાજમાન થયા.....મને પણ માનભેર બેસાડવામાં આવ્યો. હું બેઠો પણ ખરો (ખબર નહીં ફરી પાછો આ સુઅવસર ક્યારે આવે). થાળીમાં વ્યંજનો પિરસાવવા લાગ્યા. મારી તો આંખો વિશ્વાસ નહોતી કરતી આખી થાળી ભરેલી જોઈને...આખી ભરેલી થાળી કેવી સરસ લાગે તેની એક તસવીર મોબાઈલ ઉપર લેવાની ઈચ્છા થઈ પરંતુ મહાપરાણે તે ઈચ્છા ઉપર અમારા શ્રીમતીજીના ડોળા ગોઠવી દીધા. સાળાઓને ભાવસભર આગ્રહ થવા લાગ્યા....હું પણ આગ્રહ કરવા લાગ્યો (એ બહાને કે કોઈ મને પણ કરે) અને આ શું ? મારા શ્રીમતીજી શ્રીખંડનું તપેલું લઈને આવ્યા મારી પાસે...આ દ્શ્ય જોઈને મારી આંખોમાં ઝળઝળીયાં આવવાની તૈયારીમાં જ હતા ત્યાં...\"તમને શ્રીખંડ આપું ?\".....આ બહુ કઠિન સવાલ હતો....મારો એક સાળો જે બાજુમાં જ ખોડાયેલો હતો તે ઉવાચ...\"અરે જીજાજી શ્રીખંડ લ્યોને ?\".....મારા શબ્દો હજી મોઢામાં ગોઠવાઈ જ રહ્યા હતાં ત્યાં શ્રીમતીજી એ ચૂકાદો આપી દીધો.....\"મને ખબર જ છે આ શ્રીખંડ તમને બહુ ભાવતો જ નથી, એમને તો રીંગણાનું શાક એટલે ભયો ભયો\"....મારા મોઢાના શબ્દો ફરી પાછા યથાસ્થાને ગોઠવાઈ ગયા....કેટલું ધ્યાન રાખે છે શ્રીમતીજી મારું....મને શું ભાવે છે અને શું નહીં, તેની કેટલી દરકાર રાખે છે.....અને હું પણ એક કહ્યાગરા કંથની જેમ...\"સાચી વાત છે, મને આ બધું ના ભાવે...મારે માટે તો છપ્પન ભોગ એટલે રોટલી, દાળ, ભાત અને શાક.....તમે તમારે પ્રેમથી આરોગો (\"આરોગો\" શબ્દ મારા મનમા \"ઠુંસો\" થઈ ગયો). ખેર.....જમવાનું પૂર્ણ થયું. બધા ફરી પાછા દીવાનખંડમાં આવ્યા. અલપઝલપની વાતો કરીને સર્વ મહાનુભાવોને ભાવભીની વિદાય આપી.\n\nહું પણ ફરી પાછો મારા શયનખંડમાં આવીને આરામ કરવાની હિંમત કરી જ રહ્યો હતો ત્યાં \"પઠાણ\"નું આગમન થયું....\"કેમ....તમે શું કામ કર્યું ?....થાકી તો હું ગઈ છું, કેટલું કામ હતું આજે ?...શ્રીમતીજી સ્વતરફી ચૂકાદો આપ્યો. હું તરત જ બેઠો થઈ ગયો (જાણે કેમ મારા બેસવાથી શ્રીમતીજીને આરામ મળવાનો હોય).....કેમ નહીં.....આજના દિવસ પૂરતા તો શ્રીમતીજી એક કહેવાતા \"રાષ્ટ્રપતિ\"ના પત્ની હતાં..!\n\n",
      "duration": "5 mins",
      "category": "Comedy"
    },
    {
      "id": 39,
      "title": "જોરથી લાગી છે",
      "story_name": "એક ક્લાસમાં ભરચક માહોલ છે, ટીચર ભણાવી રહ્યા છે એમ સમજીને કે છોકરાઓ સમજે છે અને છોકરા ભણી રહ્યા છે એ એમ સમજીને કે આજ એમની નિયતિ છે. અચાનક જ હું કલાસની વચ્ચેથી ઊભો થવું છું અને ચેહરા પર પોતાની વ્યથા કળાઇ શકે એટલા હાવભાવ સાથે વર્ણવતો બોલું છું \"દીદી, મને જોરથી શુશુ લાગી છે.\" \n\nટીચરને અહેસાસ થાય છે કે પોતે કંઇક એવી જગ્યાએ છે જ્યાં નિર્ણય લેવાની સત્તા એમને આપવામાં આવી છે. એ પણ સત્તામુખ થઈને પોતાના ચેહરાને ગંભીર કરે છે અને એ બની શકે એટલી મારી ઊલટતપાસ કરે છે. ઊલટતપાસ કરવાના ટીચરના પોતાના પણ કારણો છે. આવી ઉમરમાં છોકરાઓ ભાગવા માટે આવા બહાના એમનેમ બનાવી લેતા હોય છે. પછી ખાતરી થતાં (ખરેખર પેન્ટમાં ભીનાશ ના છાંટા દેખાતા) મને જવા માટેનું ફરમાન પાઠવે છે. આવી ઘટનાઓ કિલોના ભાવે શાળાના સમયમાં બનતી અને કોણ જાણે કેમ પણ ટીચરને હંમેશા આ વાત પર શંકાજ જતી. અરે છોકરાઓ તો કયા ટીચર ઓછા પ્રશ્નો પૂછીને 'શુશુ' કરવા જવા દે છે એની પરથી ટીચર પ્રત્યેનો પ્રેમ પ્રગટ કરતા.\n\nવર્ષ ૨૦૧૮ મિટિંગ રૂમ -\n\nહું મિટિંગમાં બેઠા હતો. મને અચાનકજ લાગી જાય છે 'એકી ' (વોશરૂમ) મારી નજર હવે મિટિંગના એજન્ડા પરથી હટીને વ્યક્તિગત દશા પર કેન્દ્રિત થાય છે. બઉ મહેનતથી મારી નજર ઘડિયાળ તરફ જાય છે \"અરે બાપરે આ તો હજુ મિટિંગ પુરુ થવામાં પોણો કલાક બાકી છે. કિડની ફેલ થઈ જશે.\" અચાનક જ હું શરીર પ્રત્યે સભાન થઈ ગયો. સભાન થવું બિલકુલ જરૂરી હતું નહિતર પછી બેભાન થવાની પૂરેપૂરી પરિસ્થિતિનું શક્યતા રહેલી હતી. મારા મોઢા પર કરચલીઓ પડવાની શરૂઆત થઈ ચૂકી હતી. જે ભાઈએ મીટીંગની બાગડોર સંભાળી હતી એ લગભગ અવિરત બોલ્યા કરવાના મૂડમાં જ જણાતો હતો. મારું મગજ એની વાતો સાંભળવા તો હવે બિલકુલ તૈયાર નતુ જ. \n\nમારે હવે મનને બીજા વિષયે વાળવું જ રહ્યું. એકવખત તો મે એવું પણ વિચારી જોયું કે મને તો થઈ જ ગઈ છે, આમ કલ્પના દોડાવતા કંઇક ફાયદો થશે એમ વિચારી ને સ્તો. એ વિચારનો એટલો પ્રચંડ પ્રતિસાદ મળવાનો ચાલુ થયો કે હવે એ નીકળું નીકળું થઈ રહી હતી. મારા પગમાં બરાબર આંટીઓ મારી મે ખૂબ જ મક્કમતાથી સ્વસ્થતા મેળવવાનો પ્રયત્ન કરવા માંડ્યો. સ્વસ્થતા તો ના આવી પણ એસી વાળા ઠંડા રૂમમાં પરસેવો છૂટવા માંડ્યો. આ એવો સમય હતો કે કોઈપણ સુંદર છોકરીના હાસ્યનો પણ હું મારા કરડાકી વાળા ચહેરાથી પ્રતિભાવ આપી દેત જેનાથી તો એ વધારે દંગ રહી જાત. ( આય... હાય... કઈક તો છે એનામાં કે જેના લીધે મને પણ ભાવ આપતો નથી) \n\nમિટિંગમાં અડધો એક કલાક પસાર થયા પછી લાગ્યું કે સાલા બોલવાવાળા એ મને ઉદ્દેશીને કોઈ અભિપ્રાય પૂછ્યો નથી તો એ વાતનું ખોટું લાગ્યું છે એવું બહાનું કરીને બહાર જવાની શક્યતાઓ પર વિચાર કરી જોયો, પણ એમાં પછી હમેશા માટે કંપનીમાંથી જ પાણીચું આપી દેવાની ખાતરી નજર સમક્ષ આવતા મન ને પાછુ વાળ્યું. મને લાગે છે પૂર્વજો એ કરેલા પુણ્યો કદાચ જોર કરતા હશે કે મીટીંગ સમયસીમા કરતા વહેલી જ પતી. પૂરી થયા પછી ચેહરા પર બને એટલી સંયમતા લાવી ને હું વોશરૂમ તરફ ચાલતા પગે દોડ્યો છું. \n\n૨૦૧૯ - ટ્રાવેલ્સમાં\n\nહું ટ્રાવેલ્સમાં ચઢ્યો, મારે અમદાવાદથી જવાનું હતું રાજકોટ. સફર હતી ત્રણ થી ચાર કલાકની, બસમાં બેસતા પહેલાં બધીજ વ્યવસ્થિત ગણતરીઓ કરી ને 'શુશુ' સંપૂર્ણ સંતુષ્ટતાથી કરીને જ બેઠો હતો. મે મનોમન નક્કી કરી લીધું હતું કે હવે ના ત્રણ કલાક પાણી મારી માટે વર્જ્ય છે. થોડીવાર થઈ તે ત્યાં વળી પેલો પાણીની બોટલ સામે ધરી ને જતો રહ્યો. પાણી મારી નજર સમક્ષ ગમે તે રૂપમાં હોય એ મારા મન પર કબજો જમાવી જ લે છે. મારા હાથ આપોઆપ એને ધારણ કરવા સુધી પહોંચી જાય અને હજુ તો હું કંઇક પોતાની જાત પર કાબુ મેળવવાનો પ્રયત્ન કરું એ પહેલાં તો મે એને પી લીધું જ હોય છે. પાણી ખરેખર ટાઇમપાસ પીણું છે. તમારી સામે પડ્યું હોય ને તો તમે વગર તરસે પણ એને પીધા વગર રહી ન શકો.\n\nપીધા પછી જે થોડીઘણી શાંતિનો અહેસાસ થયો એ ચોથી જ મિનિટે ગાયબ થઈ ગયો, કારણકે ગરકાવ થયેલા પાણી એ શરીરમાં બીજે ક્યાંય ઉપયોગમાં આયા સિવાય તરત જ બહાર નીકળવાનો નિર્ણય લઈ લીધો અને એ પણ એટલી ઘાતકી રીતે કે મને એમ થઈ ગયું કે મારે પીતા પહેલા પાળ બાંધવાની જરૂર છે. મે વિચાર મૂકી જોયો કે થોડી રાહ જોઈ શકાય એમ છે, પણ ના હવે એના લીધે મને પગમાં જ કંઇક જોર ઓછું થવા જેવું લાગ્યું. મે તરત જ કલ્પના કરી લીધી કે રખે લથડતા પગે જવામાં વચ્ચે ક્યાંક થઈ જાય એના કરતાં અત્યારે જ જવામાં મારી પોતાની ભલાઈ અને સ્વમાન સમાયેલું છે. મે ડ્રાઇવર ને કહેણ મોકલાવું પડ્યું કે થોભ ભાઈ.\n\n\"અરે સાહેબ હજુ ઉપડ્યા પણ નથી ને તમે ઉભી રખાવો છો\"\n\n\" લાગી છે તો શું કરવાનું\" (' શુશુ ' તો ના બોલાય કારણકે હવે આપડે નાનપણ હતા એવા ભોળા નઈ પણ ભોટ થઈ ગયા છે એટલે સાંકેતિક ભાષામાં જ કહેવું પડે)\n\n\"ઘરેથી કરી ને આવતા હોય તો \"\n\n\"પાણીની બોટલ તરત ના ધરી દેતા હોય તો \"\n\nકામ પતાવી ને આયા સુધીમાં બસમાં એ વાત ફેલાઈ ગઈ હતી કે આ ભાઈ કયા અગમ્ય કારણસર નીચે ઉતર્યા હતા. હું જેમ જેમ લોકોને પસાર કરતો મારી સીટ સુધી પહોંચતો ત્યાં સુધીમાં તો કેટ કેટલીય ધૃણાત્મક નજરોનો સામનો કરવો પડ્યો. એક બે વખત તો મારા હાથ માફીની મુદ્રામાં જોડાઈ ગયા. (એક સાથે આટલા જનસમૂહ ને નારાજ કરીએ તો થોડી વિનમ્રતા તો લાવી જ રહી)\n\nહું જે પણ કઈ કરતો હોવ એ પછી કામ હોય કે કોઈ મનોરંજન હોય અને જો મને એમાં બરાબર રુચિ આવી જાય ત્યારે જ 'શુશુ' લાગી જાય, પછી ભલે ને આગલા એક - બે દિવસથી પાણી જ ના લીધું હોય. કમસેકમ આ બાબતે તો ઊંટ માનવજાતિથી ઘણો આગળ નીકળી ગયો છે, એને પાણી પીવાની જ ઝંઝટ નથી તો પછી કાઢવાની ક્યાંથી હોવાની.\n\nછેલ્લે એક વાસ્તવિક વાત, તમને 'શુશુ' ક- સમયે ના થાય એની માટે પાણી વગર ગમે તેટલા દિવસો કાઢો એતો થવાની જ (મનુષ્ય શરીર જ સિત્તેર ટકા પાણીથી બન્યું છે એટલે સ્તો). જે લોકોને બઉ શુશુ નથી આવતીને એવા લોકો પોતાના રોજિંદા કામમાં વધારે કેન્દ્રિત રહી શકે છે અને સફળતા એમને વધારે વારે છે બાકી અમારા જેવા ક્યારે કરવી... કેવી રીતે કરવી ....ફરી કરવું... ફરી કેવી રીતે કરવી... એમાં જ મોટાભાગનું જીવન વ્યતીત કરે છે.\n\nઅંતમાં એટલું કહેવાનું કે મને એક બાજુ જો સાક્ષાત ભગવાન મળે અને એક બાજુ બાથરૂમ મળે એવી ક્યારેય પણ પરિસ્થતિ નું નિર્માણ થાય તો હું હંમેશા બાથરૂમ પર જ પસંદગી ઉતારું , કારણકે એણે જેટલા મારા ખરાબ સંજોગો સાચવ્યા છે એટલા તો ભગવાને પણ નથી સાચવ્યા.",
      "duration": "5 mins",
      "category": "Comedy"
    },
    {
      "id": 40,
      "title": "કાગસભા",
      "story_name": "ચાલો આપણે આંતરરાષ્ટ્રીય ખ્યાતનામ એવી અમદાવાદ (ભારત)ની ઈન્ડીઅન ઈન્સ્ટીટ્યુટ ઓફ મેનેજમેન્ટના સંકુલની ગીચ ઝાડીમાં મળેલી કાગડાઓની બિનસત્તાવાર બેઠક તરફ આપણું ધ્યાન કેન્દ્રિત કરીએ. આ ‘ચતુર કાગડો’વાળી વાર્તાની ઘટના ઉપરની પશ્ચાદ્કાલીન ચર્ચામાં ભાગ લેતા કાગડાઓનાં નિવાસવૃક્ષો છે. એમ કહેવાયું છે કે શીખવા માટે ઉત્સુક એવા સૌ કોઈ માટે વાતાવરણ એ ઉત્તમ શિક્ષકની ગરજ સારે છે. અહીં મેનેજમેન્ટના અભ્યાસનું વાતાવરણ છે અને અહીં જ આ બધા કાગડાઓ વસવાટ કરી રહ્યા છે. તેમણે આ જ સંકુલનાં વૃક્ષો નીચે બેસીને મેનેજમેન્ટ વિષય ઉપરની ચર્ચાઓ કરતા કોલેજિયનોને સાંભળ્યા છે અને તેથી જ તેમણે પણ સારું એવું જ્ઞાન પ્રાપ્ત કર્યું છે. આ કાગડાઓ વચ્ચે થએલો વાર્તાલાપ નીચે પ્રમાણે છે.:\n\n“આજે હું જ્યારે એક લીમડાના ઝાડ ઉપર બેઠેલો હતો, ત્યારે એક માનવમાતા તેના બાળકને આપણા કોઈક વડવા વિષેની સરસ વાત જે કહેતી હતી તે મેં સાંભળી. આપણા એ દાદા કેવા હોશિયાર હતા! કેવું બુદ્ધિપૂર્વક તેમણે કૂંજામાંથી પાણી પીધું હતું!”, એક કાગડો બોલ્યો.\n\nબીજા કાગડાએ જવાબ વાળ્યો, “નિઃશંક, તે એક આશ્ચર્યજનક કાર્ય હતું. પણ, તેઓ એવું મહેનતવાળું કાર્ય કરવાના બદલે બીજી કોઈ રીત અપનાવી શક્યા હોત!”\n\n“બીજી કઈ રીત, મારા દીકરા?”, વયોવૃદ્ધ કાગડો બોલ્યો.\n\nપેલાએ કહ્યું, “કૂંજાના પડખે પોતાની ચાંચ વડે કાણું પાડી શક્યા હોત!”\n\n“ના, ના. બિલકુલ નહિ! તે તારો મૂર્ખાઈભર્યો ખ્યાલ છે. આપણને કોઈનીય મિલ્કત અર્થાત્ વસ્તુને નુકસાન પહોંચાડવાનો કોઈ અધિકાર નથી. વધુમાં, એક પક્ષીની તરસ મિટાવવા માટે જરૂરી જૂજ જ પાણી સામે પુષ્કળ પાણીનો વ્યય કરવો એ જરાય ઈચ્છનીય ન ગણાય!” વડીલ કાગડાએ કહ્યું.\n\n“મિલ્કતને નુકસાન! કેવી ગાંડી વાત કરો છો! આપણે જોતા નથી કે વિદ્યાર્થીઓ જ્યારે હડતાલ ઉપર ઊતર્યા હોય, ત્યારે બસો સળગાવીને કે પછી રેલના પાટા ઉખેડી નાખવા જેવાં રાષ્ટ્રીય સંપત્તિને નુકસાન પહોંચાડતાં કેવાં તોડફોડનાં કામો કરતા હોય છે?”\n\nવૃદ્ધે કહ્યું, ‘તે લોકો શું કરે છે તે આપણે જોવાનું ન હોય! હું તો પ્રમાણિકપણે માનું છું કે આવી વિનાશક પ્રવૃત્તિઓ કરવી એ તો આપણા કાગ જાતિનાં નીતિમત્તાનાં ધોરણોથી સાવ વિરુદ્ધ છે. એ માટીનો કૂંજો બિચારા કોઈ ગરીબ માણસનો પણ હોઈ શકે. શા માટે આપણે કોઈને એક ટીપાભર પાણી માટે આટલું બધું મોટું નુકસાન કરવું જોઈએ? યાદ રાખો કે ભલા કાગડાઓ કદીય આવી રીતે વર્તે નહિ!”\n\n“તો પછી, મહેરબાની કરીને, આપ પ્રકાશ નાખશો કે એવી પરિસ્થિતિમાં આપણે શું કરવું જોઈએ?” એક યુવાન કાગડાએ જિજ્ઞાસાપૂર્વક પૂછ્યું.\n\nવૃદ્ધ કાગડાએ ઠાવકાઈપૂર્વક જવાબ આપ્યો, “મહેનતભર્યું કાંકરા નાખવાનું કામ શરૂ કરવા પહેલાં થોડુંક વધારે આમથી તેમ ઊડીને તમારે અન્ય જગ્યાએ પાણી હોવાની શક્યતાઓ તપાસવી જોઈએ. પાણીના કૂંજાનું ત્યાં હોવું એ જ એક એવી મોટી સાબિતી છે કે નજીકમાં જ ક્યાંક પાણી હોવું જોઈએ.”\n\nવચ્ચે એક કાગડી પોતાના બચ્ચાનું દાણા ખવડાવવાનું કામ આટોપીને ચર્ચામાં દાખલ થતાં બોલી, “આપણા પૂર્વજો વિષેની હું કોઈ ટિકાટિપ્પણી કરું તો આપ સૌ મને માફ કરશો. પણ, આપણા સન્માનીય પૂર્વજ કાગડાજીએ બીજાઓ આગળ માત્ર પોતાનાં વખાણ ગાવા ઉપરાંત પોતે શોધી કાઢેલા પાણીને પીવા માટે બીજાઓને કહેવું જોઈતું ન હતું?”\n\nએક તરવરિયો યુવાન કાગડો જે આખાબોલો અને નારીવાદી વિચારધારાઓનો વિરોધી હતો, તે બિચારી પેલી કાગડી ઉપર ગુસ્સાથી ભભૂકી ઊઠ્યો અને બોલ્યો, ‘જ્યારે અમે નરપક્ષીઓ વાત કરતા હોઈએ, ત્યારે તમારે માદાઓએ વચ્ચે દખલગીરી કરવી જોઈએ નહિ, સમજ્યાં?’\n\nબધા કાગડા એકીસાથે મોટા અવાજે બોલી ઊઠ્યા, ‘શરમ, શરમ! તમારે માદાઓ સાથે આવો વર્તાવ કરવો જોઈએ નહિ! એ પણ બિચારીઓ આપણા જેવી જ જીવસૃષ્ટિ છે અને લગભગ આપણી સમગ્ર જાતિના અડધા ભાગ જેટલી સંખ્યામાં તેઓ છે. જીવનનાં તમામ ક્ષેત્રમાં એ લોકોને પણ આપણા જેટલો જ સરખો અધિકાર છે.’\n\nએક કુશાગ્ર બુદ્ધિવાળા કાગડાએ વળી ભારતીય રાજકીય પક્ષો ઉપર કટાક્ષ કરતાં કહ્યું, ‘આપણે એ પેલા માનવી રાજકારણીઓ જેવા નથી કે જે પેલી બિચારી સ્ત્રીઓને વિધાનસભાઓ અને લોકસભામાં પ્રતિનિધિત્વ કરવા ૩૩% પણ અનામત બેઠકો આપવા તૈયાર નથી! ખરેખર તો તેમને ૩૩% ના બદલે ૫૦% અનામત બેઠકો આપવી જોઈએ.’\n\nઆ સાંભળીને બધા કાગડા હર્ષઘેલા બનીને કાઉકાઉ કરવા માંડ્યા.\n\nવયોવૃદ્ધ કાગડો જે IIM કેમ્પસના કાગસમુદાયનો સર્વોચ્ચ નેતા હતો, તે મોટેથી લોકસભાના સ્પીકરની અદાથી ‘શાંતિ…શાંતિ’ બોલી ઊઠ્યો અને કહ્યું, “હવે આપણે આપણા પૂર્વજ કાગડા વડીલે બીજાઓ સાથે પાણી પી લેવા અંગેનો શિષ્ટાચાર બતાવ્યો હતો કે નહિ તેવા ઊઠાવેલા નાજુક મુદ્દા ઉપર આવીએ. મારો અંતરાત્મા કહે છે કે એ વાર્તાનો સંવાદદાતા આ મુદ્દાને દર્શાવવાનું ચૂકી ગયો હોય તેમ લાગે છે. વળી એ પણ શક્ય છે કે અગણ્ય સૈકાઓના સમયગાળા દરમિયાન લોકોથી આ મુદ્દો પડતો મુકાઈ ગયો પણ હોય! હું નથી માનતો કે આપણા પૂર્વજો માનવજાત જેવા સ્વાર્થી હોય! પોતાની મહેનતના ફળરૂપે જે કંઈ પ્રાપ્ત થાય તે સઘળાઓ વચ્ચે વહેંચી લેવું એ તો આપણી કાગપ્રજાની પરંપરા અને આપણા જીવનનો મુદ્રાલેખ છે. માનવીઓમાંના મુડીપતિઓ તો અન્યોની મહેનતના લાભો કે ફળોને ઝૂંટવી લેતા હોય છે. તેઓ વધુ ને વધુ ધનિક થતા જતા હોય છે અને હજારો લોકોને ગરીબીરેખાની નીચે જીવવા માટે છોડી દેતા હોય છે. ગમે તે હોય, પણ આપણી આજની ચર્ચા રસપ્રદ રહી. આપણે સર્વસંમતિપૂર્વક ઠરાવીએ છીએ કે આપણા પૂર્વજ માનનીય કાગકાકાએ ખરેખર પાણી મેળવી લેવાની બાબતમાં જે કુશળતા અને ચાતુર્ય બતાવ્યું હતું તે પ્રશંસનીય છે. તેમની હોશિયારી સદીઓથી માનવજાત માટે પણ એક આદર્શ સમાન પુરવાર થતી રહી છે. એ આખોય બનાવ બતાવી આપે છે કે કોઈએ પણ પોતાના જીવનના પ્રતિકૂળ સંજોગોમાં કેવી રીતે પોતાની બુદ્ધિનો ઉપયોગ કરવો જોઈએ. હવે સંધ્યાકાળ થઈ ગયો છે. ચાલો આપણે આપણા સ્વર્ગસ્થ એ પૂર્વજ કે જે ‘ચતુર કાગડો’ કથાવાળી ઘટનાના મુખ્ય નાયક હતા, તેમને શ્રદ્ધાંજલિ આપીએ અને તેમના માનમાં બે મિનિટનું મૌન ધારણ કરીએ.\n\nઅને, છેલ્લે વરિષ્ઠ કાગ મુખિયાએ જાહેરાત કરી કે “આપણી ઔપચારિક સભા અહીં સમાપ્ત થાય છે. આપણો ધ્યાન ધરવાનો સમય થઈ ગયો છે. બધાયને શુભ રાત્રિ !”\n\n",
      "duration": "4 mins",
      "category": "Comedy"
    },
    {
      "id": 41,
      "title": "મિસ્ટર બિન - ચાંદની ચોકની સફરે",
      "story_name": "મિસ્ટર બીન એક બ્રિટીશ હાસ્યાસ્પદ ઘટનાઓનો (સિટકોમ) નાયક છે. જે રોવાન એટકિન્સન અને બેન એલ્ટોન રિચાર્ડ દ્વારા સહ લેખિત પરિકલ્પના હતી. કલમ અને કલ્પનાના જોરે વિકસવામાં આવેલઆ પાત્ર મનોરંજન જગતમાં કદાચ આ પહેલું અને છેલ્લું કાગળ ઉપરનું મનોરંજન કરાવતું કોમેડી પાત્ર છે. આ વિકસિત પાત્રના આધારે જ્યારે એટકિન્સન ઓક્સફર્ડ યુનિવર્સિટીમાં માસ્ટર ડિગ્રી માટે અભ્યાસ કરી રહ્યો હતો, ત્યારે એટકિન્સન દ્વારા \"પુખ્ત માણસના શરીરમાં એક સહજ બાળક ના ભાવો \" ને આબાદ વર્ણન કરી, રોજિંદી જિંદગીમાં રોજ બરોજના વ્યવહારમાં આવતી વિવિધ સમસ્યાઓનું નિરાકરણ લાવે છે. આપણે આ મિસ્ટર બિન, ભારત આવી ચાંદનીચોકમાં લટાર મારવા નીકળે છે અને પછી ઘટતી ઘટનાઓને માણીએ...\n\nડિસેમ્બરની એક સાંજે મિસ્ટર બિન વિકિપેડિયા વેબ સાઈટની ભલામણથી ચાંદનીચોકના વિહાર માટે આવી ચડે છે. લાલકિલ્લા મેટ્રો સ્ટ્રેશનેથી એક્ઝિટ લઈ મિસ્ટર બિન બહાર આવ્યા, ત્યાં તેમને ઓટો – તેમજ પેડલ રિક્ષા વાળા ઘેરી વળ્યા. મિસ્ટર બિનને જોતાં, એક ગાઈડ તેમને ઓળખી ગયો, અને દુભાષીયો બની સાથીદાર બની ગયો. તેને મિસ્ટર બિનને કીધું. ભારતમાં સ્ટ્રીટ બઝારની વ્યવસ્થિત અવ્યવસ્થા શું હોય છે એ જાણવા ઈચ્છતા હોય તો ચાલો મારી સાથે, હું તમને કઈક નવીન બતાવું, આપણે એક પેડલ રિક્ષા ભાડે કરી લઈએ.મિસ્ટર બીને તે દુભાષીયાનું નામ પૂછ્યું, તેને ઉત્તર પાઠવતા કીધું “ માય નેમ ઈજ’ “શિવા” પ્લીઝ ગિવ મી વન હન્દ્રેડ, ટુ મીટ એક્ષ્પેંડીચર”. મિસ્ટર બિને, હસતાં હસતાં... સો પાઉન્ડની નોટ આપી, શિવા દુભાષીયાએ તે ખીસામા મૂકી, અને એક પેડલ રિક્ષા વાળાને આખી સાંજની સફર માટે એક સો રૂપિયા આપ્યા, અને મિસ્ટર બિનની ચાંદનીચોકની સફર ચાલુ થઈ.  \n\nજેવી રિક્ષા ચાંદનીચોકમાં દાખલ થઈ ત્યાં દુકાનદારો, ફેરિયાઓ અને નાની નાની દુકાનોથી જડિત સાંકડી ગલીઓની ભીડમાં પીસાતા પ્રવાસીઓ, અને ચારેકોર માથા પર જુલતા વીજળી અને ફોનના વાયરોવાળા ભરચક ગિરદી વાળા વિસ્તારમાં પાણી-પુરીના ખૂમચા જોઈ મિસ્ટર બિનનું મો ખુલ્લુ રહી ગયું. અને શિવાને થયું મિસ્ટર બિનને પાણી-પુરી ખાવી છે, શિવાએ રિક્ષાવાળાને એક પાણીપુરીવાળા પાસે રોકવી, મિસ્ટર બિનને રિક્ષામાં બેસાડી, પાણી-પુરીવાળાને તેના ખૂમચો સાથે રિક્ષા પાસે ખેચી આવ્યો. પાણી-પુરીવાળાએ તેનો મોબાઈલ શિવાને થમાવ્યો અને ઈશારાથી વિડીયો ઉતારવા કહ્યું, અને પાણી-પુરીવાળાએ પહેલી પાણી-પુરીમાં મસાલો- પાણી ભરી મિસ્ટર બિનના ખુલ્લા મોમાં તે મૂકી દીધી,અને કોઈ સળગતો ફટાકડો મોમાં આવ્યો હોય તેમ મિસ્ટર બિનથી તેમનું આ ચારે કોરની અવ્યવસ્થા જોઈ ખુલ્લુ રહેલું મો બંઘ થયું. અને તીખા તમતમતા પાણી-પુરીના પાણીને તે બહાર ન તો થૂંકી શક્યા, કે ન ગળા નીચે ઉતારી શક્યા. બંને હાથને હવામાં વીંઝતા રહી સાદું ડ્રીકિંગ વોટર માંગતા રહતા, પણ ચહેરા ઉપરની વ્યગ્રતાને શિવો દુભાષિયો અભિનય સમજી તેના વિડીયો શૂટિંગમાં વ્યસ્ત હતો. અને જોતજોતામાં તો આખાય ચાંદનીચોકમાં સમાચાર વહી ગયા કે મિસ્ટર બિનની સિરિયલના એપીસોડનું શૂટિંગ, ચાંદનીચોકની પાણી-પુરી ગલીમાં ચાલે છે. જોતજોતામાં માનવ મહેરામણ ત્યાં ઉમટી આવ્યો. મિસ્ટર બિને અઢળક ગિરદીને જોઈ દર્દ મિશ્રિત હાસ્ય રેલવાના હેતુથી પાણી પુરી મહામહેનતે તેમના ગળા નીચે ઉતારી, અને શિવા પાસે સાદું ડ્રીકિંગ વોટર માંગવા ફરીથી મોઢું ખોલ્યું ત્યાં પાણી-પુરીવાળો તૈયાર હોઈ, બીજી તમ તમતી પાણી-પુરી તેમના મોમાં ખોસી લીધી, પરંતુ આ વખતે મિસ્ટર બિન સમજી ચૂક્યા હતા. તેઓ રિક્ષા માથી નીચે ઉતર્યા અને શિવા દુભાષીયાની જરસીનો કોલર પકડી તેને રિક્ષામાં ધરાર બેસાડી દિઘો. અને ચાંદનીચોકની તેઓની મુલાકાત આગળ ધપાવી, તેઓને બરાબર સમજાઈ ગયું હતી કે તેમની ભારત યાત્રા દરમ્યાન અહીની મુલાકાત અજીબોગરીબ છે ; અહી કાઈપણ વસ્તુ શાંત નથી.\n\nશિવા દુભાષીયા એ તેની કોમેંટરી ચાલુ કરતાં મિસ્ટર બિનને જણાવ્યુ કે ભારતના પાટનગરના આ વિસ્તારમાં દરેક મોડ અને દરેક વળાંકે જોવા મળતા પ્રખ્યાત સ્ટ્રીટ ફૂડના ખૂણાઓ, તમે જુવો છો તે ખરા ભારતની પહેચાન છે. સૌથી જૂના ચાંદનીચોક વિસ્તારમાં જે તાજગી છે તે પાટનગરના કોંક્રિટ જંગલોમાં નહીં મળે. આ વિસ્તારમાં ભલે સુઘડતાની સુવિધા નથી, પરંતુ ચાંદનીચોક ખૂબ અત્યંત ઝડપી વિકસતું સંસ્કારી વિશ્વ છે. જો દિલ્હી ભારતના સ્ટ્રીટ ફૂડનું સૌથી મોટું સામ્રાજ્ય હોય તો ચાંદનીચોક નિઃશંકપણે તેનો રત્ન જડિત મુગટ છે. પછી ભલે તે કરીમના કબાબ હોય કે નટરાજ સ્વીટ કે હલ્દીરામ ની કચોરી.\n\nમારા મોંઘેરા મહેમાન, બિન સાહેબ,જો આપણે આ બજારમાં ભીડમાંથી અથડાતાં કુટાટા જગ્યા કરી આગળ વધીએ છીએ ત્યારે, માત્ર નાસ્તા – ફાસ્ટફૂડનો જ વિચાર કરવાને બદલે અન્ય ઘણી બાબત આપણે જોવાની બાકી છે. નાની નાની દુકાનો સ્ટોલ અને શોપ્સ આ ઉપરાંત અહીની કાર્પેટ અને કપડાં વેચતા ફેરિયાઓ તેમજ ઈલેક્ટ્રોનિક્સ, મોમેન્ટો અને કલાકૃતિઓ, હસ્તકલા અને બીજું અનેક ગણું વસ્તુ અહી તમને જોવા મળશે. પરંતુ જો તમે કડક ચહેરા સાથે બાર્ગેનિંગ કરો તો આ સોદાબાજીની રમત જીતી શકો છો અને ખરેખર કઈક ખાસ વસ્તુ સાથે ઘરે લઈ જઈ શકો છો.\n\nઑ મારા મહેમાન,હવે તમને ગમતી જગ્યાએ આપણે જઈ રહ્યા છીએ, તમે નહીં માનો પરંતુ આ છે ચાંદનીચોકમાં આવેલો એસ્પ્લાનેડ રોડનો વિસ્તાર, જે એશિયાના સૌથી મોટી કેમેરા એક્સેસરીઝ બજાર તરીકે પણ વ્યાપકરીતે વખણાય છે. જરા જુઓ અહી તમને કેમેરા બેગ, ટ્રાઈપોડ, બેટરી ચાર્જર્સ, લેન્સ, ફિલ્ટર્સ, અને આલ્બમનું વેચાણ કરતી કેટલી બધી દુકાનો છે ?. ચાલો હવે તમને અહીના એક સદીથી પણ જૂના પ્રિતમ સ્ટુડિયોમાં લઈ જવું. આ ઐતિહાસિક સ્ટુડિયોમાં ચાલવું એ પણ એક રોમાંચકતા છે અહીનું વાતાવરણ ખૂબ ઝડપથી બદલાતા અને વિકસતા વિશ્વ સાથે બદલાયું નથી.\n\nજ્યારે મિસ્ટર બિન પ્રિતમ સ્ટુડિયોમાં ગયા ત્યારે તેઓ તેમનીજ આદમ-કદની એક તસવીર જોઈ.આ વિશાળ કદની છબીને ફોટો શોપની મદદથી એડિટ કરેલી હતી અને તેમાં મિસ્ટર બિન અને ચાર્લી ચેપલિન બંને એકબીજાના ખભે હાથ મૂકી લસ્સી પીતા હતા અને બેક ગ્રાઉન્ડમાં ચાંદનીચોક સ્થિત પ્રિતમ સ્ટુડિયોનું સાઈન બોર્ડ હતું.\n\nમિસ્ટર બિન આ જોઈ આવક થઈ ગયા, તેઓ એ માર્કર પેન લઈ તે તસવીર ઉપર તેમના આટોગ્રાફ અને તારીખ અંકિત કરી ત્યાં સુધીમાં, આ ફોટો ગેલેરીમાં રહેલા ફોટાને થઈ રહેલી છેડછાડ રોકવા સ્ટુડિયોનો મેનેજર આવી ચૂક્યો હતો, અને તેણે મિસ્ટર બિનને પીઠ ઉપર હાથ મૂકી વળવા પ્રયત્ન કર્યો, હવે ચોંકવાનો વારો તેનો હતો, તેને લાગ્યું કે આ તો તસવીર માથી જીવતા થઈ મિસ્ટર બિન હાજરા હજુર સ્ટુડિયોમાં આવી ગયાં છે ! થોડીવાત તેના અને મિસ્ટર બિન વચ્ચે તારા મૈત્રક રચાયું, બંનેના હાવભાવ જોઈ શિવા એ તેનો મોબાઈલ કાઢી ધડાધડ ફોટો વિડીયો ઉતારવા માડી, થોડા સમય ચાલેલી આ ક્રિયામા રોડ ઉપર અને સ્ટુડિયોમાં ભીડ વધતાં, ભીડને કાબુમાં લેવા ટ્રાફિક પોલીસ ફોજ આવી ચૂકી હતી. પણ સૌ કોઈ મિસ્ટર બિન સાથે પોતાની એકાદ સેલ્ફી લેવા બેતાબ હતા. ત્યાં પોલીસે એરિઆ કોર્ડન કરી લીધો અને મિસ્ટર બિનને એસકોર્ટ કરતાં બાકીની સફર માટે આગળ દોરતા હતા, ત્યારે મિસ્ટર બિને હજાર રહેલા તમામને સેલ્ફી લેવાને મોકો આપતા ને સૌ કોઈ તેમના ઉપર ફીદા હતા.\n\nપોલીસ એસકોર્ટની આગેવાની હેઠળ હવે પછી તેઓની મુલાકાત કોઈને પણ મુઘલ સમયની જાહોજલાલીમાં પાછા લઈ જાય લાવે એવી બેગમ સમરું, મિર્ઝા ગાલિબ અને ઝીનત મહેલની હવેલીઓ તેમજ, ચાંદનીચોકમાં આવેલી અન્ય ધાર્મિક ઈમારતો જામા મસ્ઝિદ, શ્રી દિગંબર જૈન લાલ મંદિર તેમજ શીખ ગુરુદ્વારા ગંજ સાહિબની હતી.\n\nમિસ્ટર બિન જે વસ્તુથી દૂર રહેવા માંગતા હતા, આખરે તેમાં, તેઓ આબાદ સપડાઈ ચૂક્યા હતા. તેઓ સામાન્ય અહી ચાંદનીચોકમાં પર્યટક તરીકે આમ આદમી બની ઘુમવા માંગતા હતા, પણ અહીં તેમનાથી આગળ તેમની પ્રસિદ્ધિ બે ડગલાં આગળ રહી હતી. તેમણે પહેલીવાર તેમની પ્રસિદ્ધિ બદલ દૂ:ખ થતું હતું. પણ શું કરે ? તેઓ હવે લાચાર હતા, તેમનો કાફલો આગળની બાકી સફર શરૂ કરે તે પહેલા, અત્યાર સુધી ભીડમાં ભીડાયેલો શિવો દુભાષિયો મિસ્ટરબીન પાસે આવી, હાથ જોડી એક સો પાઉન્ડની નોટ પરત કરતાં બોલ્યો, “સર યૂ આર અવર ગેસ્ટ” એન્ડ યોર હોસ્પિટાલિટી ઈજ અવર ડ્યૂટી” ત્યારે મિસ્ટર બિને શિવા દુભાષીયાને આલિંગન આપી પોતાના મોબાઈલથી એક સેલ્ફી ખેંચી અને બીજી એક સો પાઉન્ડની નોટ કાઢી તેમાં ઉમેરી બાસ્સો પાઉન્ડ શિવા દુભાષીયાને આપતા બોલ્યા, “પ્લીજ એસેપ્ટ , ઈટ ઈજ અ સ્મોલ ટોકન ઓફ લવ ફ્રોમ યોર બિગ બ્રધર”\n\nત્યારે મિસ્ટર બિનની પ્રસિદ્ધિ હવે આડે આવી તેમનો સાથ ગુમાવા બદલ શિવા દુભાષીયાની આંખમાથી આસું વહી રહ્યા હતા.\n\n",
      "duration": "5 mins",
      "category": "Comedy"
    },
    {
      "id": 42,
      "title": "ચશ્માનો ચંચુપાત",
      "story_name": "ચશ્મા, ચશ્મા, ચશ્મા આ રોજની રામાયણ હતી. ભગવાને સહુથી પહેલાં આંખને કમજોર બનાવી. ૪૨ના થયા નથી ને ‘બેતાલાં’ આવી ગયા. નજર ભલે કમજોર થતી જાય પણ જો ખૂબ સુંદર સ્ત્રી જતી હોય તો ભલભલા પુરૂષો આખી ગરદન ઘુમાવે. ઘરમાં ભલેને કાચની પુતળી જેવી પત્ની હોય કે પછી રણચંડી. ચશ્માની ત્રણથી ચાર જોડી જોઈએ. ‘તુ નહી ઔર સહી ઔર નહી ઔર સહી.' એમાંય નિવૃત્તિ પછી તો આખું વાતાવરણ ફરી જાય.\n\nરોજ સવારે ગઈ કાલનું આવેલું ચોપાનિયું પસ્તીમાંથી મળે! તે ન દેખાય એટલે ઘરમાં ચંચુપાત ચાલુ થઈ જાય. ચંપક કાકાને ચા, ચોપાનિયું અને ચશ્મા આ ત્રણેનો ત્રિવેણી સંગમ થાય ત્યારે પેલો ”કૉલ” આવે. જ્યાંસુધી ખુલાસો ન થાય ત્યાં સુધી તેમનો પારો હેઠો ન ઉતરે. હવે ચશ્મા ક્યાં મુક્યા હોય તે યાદ રાખવાનું કામ ચોખલિયાળા ચમેલી કાકીનું. તેમને બધી વસ્તુ ‘ઠેકાણે’ જોઈએ ! મઝાની વાત તો એ કે, ઠેકાણું તેમને યાદ ન રહે. પરિણામે સવારના પહોરમાં થઈ જાય શરૂ. ‘ચશ્મા ઢુંઢો’ પારાયણ! જો કે ચંપક કાકાને ગમે છાપું સવારે વાંચવું.\n\nજ્યારથી નિવૃત્ત થયા અને ઘરમાં ઝાંઝર રણકાવતી બે વહુવારુ આવી ત્યારથી દિનચર્યા એ ગોળ વળાંક લીધો. તેમના બન્ને સુપુત્રો નોકરીએ જાય પછી છાપું તેમને વાંચવા મળે. જો એ પહેલાં ભૂલેચૂકે તેઓ વાંચવા બેસી જાય તો પેલી નાની બરાડા પાડે અને મોટી ધમ ધમ કરતી ઘરમાં ચાલે. બિચારા ચમેલી કાકી એક પણ અક્ષર ન બોલે. નહી તો સાસુ પુરાણ ચાલુ થઈ જાય. એ તો સારું હતું કે આવડું મોટું ઘર શાણા ચંપકકાકાએ તેમની પ્યારી પત્નીના નામ પર લીધું હતું. બન્ને છોકરા કમાય સારું પણ ઘર લેવાના પૈસા તો ત્યારે એકઠા કરી શકે, જ્યારે જુવાની હાથતાળી દઈ ને જાય. મુંબઈની મોંઘવારીમાં એ નામ ન લેવાય !\n\nબન્ને નરિમાન પૉઈન્ટ ઉપરના ‘મોતી મહાલ’માં મોટા થયા હતા. પરામાં રહેવા જવાનું પાલવે નહી. નોકરી હતી કોલાબા પર. ગાડી તેમને મૂકી આવે પછી આખો દિવસ ડ્રાઈવર ઘરે બધાના કામ કરે. આ ઘર ચંપક કાકાએ પોતાની બાહોશીથી લીધું હતું. હર્ષદ મહેતાના રાજમાં પૈસા કૂદકેને ભૂસકે વધ્યા અને તરત જગ્યામાં રોકવાનું શાણપણ વાપર્યું. દીકરા અને દીકરીઓનો બહોળો પરિવાર હતો. ચમેલીકાકીએ હીરા, મોતી અને સોનું વસાવ્યું. ઘરને ભપકાદાર બનાવી દીધું. હવે વળતા પાણી હતાં, ચશ્મા આવે એ પહેલાં દીકરીઓ પરણાવી હતી. આ ચંચુપાત શરૂ થયો ચશ્માના અને વહુઓના આગમને !\n\nઆજે સવારથી ચંપક કાકા, ચશ્મા માટે રાડો પાડે. હવે તેમણે આદત કેળવી હતી, આગલા દિવસનું છાપું સવારના પહોરમાં વાંચે. પેલું ચિત્રલેખા ગુરુવારે આવે. તેમણે નક્કી કર્યું શુક્રવારે પસ્તીના ઢગલામાં ઉપર પડ્યું હોય, એટલે શોધવું ન પડે. કાકા સમજી ગયા હતા, જો ઘરમાં શાંતિ જોઈતી હોય તો જાતે બદલાવવું પડે.\n\nચા તો ચમેલી કાકીએ જ બનાવવાની. તેમને ચામાં પાણી થોડું અને દુધ ઝાઝુ જોઈએ. હવે દુધના ભાવ આસમાને પણ કાકી પોતે અડધો કપ લે અને પોતાના પતિદેવને સરસ મજાની રબડી જેવી ચા પિવડાવે. ચા સાથે ગરમ નાસ્તો હવે ન મળતો. કાકાએ સ્વીકાર્યું, પણ ખાખરા સાથે સંભારો ન મળે તો ઉકળી પડે. માણસ કેટલું જતું કરે. આખી જીંદગી મહેનત કરીને રળ્યા કોને માટે ? હવે નિવૃત્તિ કાળ દરમ્યાન કાંઈ બધી આદત છૂટે ?\n\nએ તો વળી સારું હતું કે ચમેલીકાકીના સારા સંસ્કારે બન્ને દીકરીઓ સાસરીમાં સમાણી હતી. એકને ડૉક્ટર અને એકને વકિલ બનાવી. કમાય સારું એટલે ઘરમાં બાઈ તેમજ નોકરની વ્યવસ્થા કરી આપી હતી. ઘરમાં આવે એટલે સહુની આમન્યા જાળવે. ચંપક કાકાનો વટહુકમ હતો, ‘જો, ફરિયાદ કરવી હોય તો આ ઘરના બારણા બંધ છે!' કાંઈ પણ જોઈતું હોય તો મળશે, હસતા રમતા આ ઘરમાં આવજો તમે પોંખાશો.'\n\nપેલી મોટી દીકરી, તો આવતાની સાથે પપ્પાને પહેલાં ચશ્મા આપે. વકિલ હતી ને! રસપ્રદ વાંચવાના કાગળ બાપા માટે લાવી હોય. તેણે પપ્પાના એક જોડી ચશ્મા પોતાની બ્રિફ કેસમાં રાખ્યા હતા. ઘરમાં ક્યાં હોય કોને ખબર ? શોધવા માટે સમય ન બગાડવો પડે. શાણા માતા અને પિતાની દીકરીઓ શાણી હોય તેમાં શું નવાઈ.\n\nનાની ડૉક્ટર, મમ્મી અને પપ્પાની દવા તેમજ ચશ્મા બન્ને જાણે તેની જવાબદારી. એના પપ્પા દવામાં શું છે એ વાંચ્યા વગર મ્હોંમા ન મૂકે. આમ સંયુકત કુટુંબની ભાવના જળવાઈ રહી હતી. ચંપકકાકાના બન્ને દીકરા ખૂબ ડાહ્યા. માતા અને પિતાની લાગણી ખૂબ હતી. પત્નીઓ સમક્ષ જતાવતા નહી બાકી સમજે બધું. ચમેલીકાકી વિચારે છો ને વહુઓ આમ કરે તેમને સાન આવશે જ્યારે પેટે બાળક આવશે !\n\nઘણીવાર ચશ્મા માથા પર હોય અને આખું ઘર ગજવે. તેમને ખ્યાલ જ ન હોય કે ક્યાં મૂક્યા છે. ત્યાં ચમેલીકાકીનો ખડખડાટ કરતો અવાજ સંભળાય,’રે, સાંભળો છો.આ તમારા માથા પર છે!' ત્યારે ચંપકકાકા ભોંઠા પડી છાપામાં મ્હોં ઘાલે.\n\nઆજે ચશ્માએ ઘરમાં મહાભારત મચાવ્યું. આ રોજનું હતું એટલે બન્ને જણીઓ રૂમમાંથી બહાર પણ ન આવી. ચંચુપાતનો અવાજ ઘરની ભીંતોને ભેદી બહાર ગયો. બાજુમાં રહેતા રૂસ્તમજીને થયું આજે કાંઈ મોટો બવાલ થવાનો. ચમેલીકાકી મોઢા પર ‘ડક્ટેપ’ લગાવીને બેઠા હતા. એટલે ચંપકકાકા વધારે ઉકળ્યા.\n\n‘કેમ મ્હોંમાં મગ ભર્યા છે?'\n\nડોકું ધુણાવીને જવાબ આપ્યો ’ના.'\n\n‘મારા ચશ્મા કેમ જડતા નથી?'\n\n‘મને શું ખબર કહીને હાથનો લહેકો કર્યો.'\n\nકોને ખબર કેમ આખું ઘર શોધી વળ્યા ચશ્મા ક્યાંય દેખાયા નહી. ચંપકકાકા વિચારે ચડ્યા. જ્યારે ઘરમાં કોઈને ચશ્મા ન મળે ત્યારે પોતાના દિમાગની કસરત કરે. છેલ્લે મેં શું વાંચ્યું હતું ? એ યાદ કરવામાં અડધો કલાક દિમાગ વ્યસ્ત રહે. માંડ માંડ યાદ આવે ત્યારે, કયા રૂમમાં, ગેલેરીમાં, સ્ટડી રૂમમાં કે પોતાના સૂવાના રૂમમાં એ યાદ કરતાં બીજી વીસ મિનિટ થાય. અંતે જ્યારે બધું યાદ આવે ત્યારે, કાકા ચોક્કસ પણે માને કે પ્રિય ચમેલીએ ‘ઉંંચા’ મૂક્યા હશે. હવે એ જ્ગ્યા ન તો કાકાને ખબર હોય કે ન ચમેલીકાકીને યાદ હોય!\n\nચમેલીકાકી જેમનું નામ ખૂબ શાણા હતા. જ્યારે કાકાના ‘ચશ્મા નો ચંચુપાત’ હદથી બહાર જાય ત્યારે ધીમે રહીને બીજી જોડી ચશ્મા કરાવીને સંતાડ્યા હોય તે લાવીને આપે. કાકા સાવ ભોળા તેમને ખબર ન પડે કે આ ચશ્માની જોડી બદલાઈ ગઈ છે. કાકીને ઘણીવાર થતું આ એમનો ‘વર’ જુવાનીમાં કમાયો કેવી રીતે હતો ? જો કે આ દરેક ઘરની ખાનગી વાત છે. “કોઈ પણ સ્ત્રી પતિની કિમત સમજતી હોતી નથી ! પોતાને ખૂબ હોશિયાર માને તેમાં ભલેને ફદિયું કોઈ દિવસ કમાયા પણ ન હોય!”\n\nચશ્માના ચંચુપાત પર તાત્કાલિક કર્ફ્યુ લાગી ગયો. શાંતિથી ચમેલીકાકીની બનાવેલી ચા પીતા પીતા છાપું વાંચવા લાગ્યા. આજે ગરમ બટાટાપૌંઆ નાસ્તામાં હતા. ચંપકકાકાએ ચશ્મામાંથી ચમેલીકાકી સામે જોયું.\n\nઆંખના ઈશારા વાંચવા ટેવાયેલા ચમેલીકાકી બોલ્યા,’લ્યો ચશ્માના ચંચુપાતમાં ભૂલી ગયા આજે આપણા લગનની ૫૦મી વર્ષગાંઠ છે !\"\n\nચંપકકાકાએ નાકની ડાંડીએથી ચશ્મા ઉંચા કર્યાને ચમેલીકાકીને આંખ મારી. મારવા ગયા ડાબીને મરાઈ ગઈ બન્ને! ",
      "duration": "5 mins",
      "category": "Comedy"
    },
    {
      "id": 43,
      "title": "ટહુકા-સ્થળી",
      "story_name": "જંગલમાં સર્વે મોઝ હતી. રંગબેરંગી સોડમદાર ફૂલની ભરમાર, કાચા ને પાકા ફળોથી ઉભરાતાં લીલાછમ વિશાળ વૃક્ષ. જાતજાતનાં કલરવ કરતાં પતંગિયા અને પક્ષી. ભર ઉનાળાની બપોરે પણ પર્ણોએ સૂરજના તાપને જમીન પર પહોંચવા નથી દીધો. જમીન ઉપર નીચે ઘાસ જાણે ગાદલા! ગોકળગાય ને અળસિયા માટે તો રસોડું અને આરામગૃહ! હવાની ઠંડી લહેરકીઓ વચ્ચે આભમાં રૂપેરી વાદળીઓ નીર ભરી ઊડતી જાય ત્યારે તો જાણે સ્વર્ગ અહીં જ ઉતાર્યું એવું ભાસે છે. ટ્વિટર ઉપર ટ્વિટ કરવાથી આટલી અંધાધૂંધી સર્જાય તેવી તો કલ્પના કરવી પણ મુશ્કેલ હતી. મેં યાદવાસ્થળી વિષે તો બાળપણમાં થોડુંઘણું સાંભળેલું.\n\nયાદવાસ્થળી : યાદવો અંદરોઅંદર લડાઈ કરીને નાશ પામ્યા તે પ્રસંગ. મદ અને મદિરા એ બંને યાદવોનાં મુખ્ય દૂષણો હતાં. એ બંનેના નશાથી ભાન ભૂલેલા યાદવ વીરો પ્રભાસપાટણમાં અંદરોઅંદરના વિગ્રહનો ભોગ બની નાશ પામ્યા. શ્રીકૃષ્ણ વાસુદેવે દ્વારકામાં મદ્યનિષેધ કર્યો હતો. એટલે તેઓ પ્રભાસ ગયા અને મદિરાથી ભાન ગુમાવી, સામસામા મુસલ-યુદ્ધ કરી લડી મર્યા. મહાભારતનું મૌસલપર્વ આ યાદવાસ્થળીનો પ્રસંગ આમ વર્ણવે છે :\n\nમહાભારતના યુદ્ધ બાદ છાત્રીસમાં વરસે યાદવોનું મૌસલ યુદ્ધ થયું. સારણ અને બીજા યાદવ કુમારોએ વિશ્વામિત્ર, નારદ તથા અન્ય ઋષિઓની સાથે મજાક કરી, સાંબને ગર્ભવતી મહિલાનો વેશ પહેરાવી, ભાવિ બાળક વિશે ઋષિઓને પ્રશ્ન પૂછ્યો. ગુસ્સે થયેલા ઋષિઓએ શાપ આપ્યો કે તેને લોખંડનું સાંબેલું (મુસલ) અવતરશે. તેના વડે વૃષ્ણિઓનો નાશ થશે. બીજે દિવસે સાંબેલું અવતર્યું. તેનો ભૂકો કરી સમુદ્રમાં નાખી દેવામાં આવ્યો. તે મુજબ યાદવાસ્થળીનો પ્રસંગ બન્યો. ત્યારબાદ પ્રભાસપાટણ પાસે શ્રીકૃષ્ણ વાસુદેવનો દેહોત્સર્ગ થયો. એમની સૂચના મુજબ દ્વારકામાંના વૃદ્ધજનો તે નગર છોડીને વાનપ્રસ્થ થયા. અર્જુન તેને મળેલા સંદેશા મુજબ દ્વારકા આવી યાદવ સ્ત્રી-બાળકોને લઈ ગયો. યાદવોએ દ્વારકા ખાલી કર્યા બાદ એ આખી નગરી સમુદ્રમાં ડૂબી ગઈ. આમ મથુરાથી સ્થળાંતર કરીને દ્વારકા ગયેલા યાદવો સૌરાષ્ટ્રના ઇતિહાસમાં નામશેષ થઈ ગયા. આ યાદવાસ્થળી ઈ. પૂ. દસમી સદીના પ્રારંભમાં થઈ હતી એવો વિદ્વાનોના એક વર્ગનો મત છે.\n\n(જયકુમાર ર. શુક્લ, https://gujarativishwakosh.org/યાદવાસ્થળી/)\n\nને એમ કરતા વાદળીઓ વરસી પડી, ઝરણાં વહેતા થયા ને દેડકાં ગેલમાં આવી ગયાં. એક દેડકાએ અતિ આનંદમાં નિર્દોષ ભાવે ડ્રાંઉં ડ્રાંઉં ટ્વીટ કર્યું. એક વાઘે રાજા સિંહને ફરિયાદ કરી કે આ ઝનૂની દેડકો અમારાં જેવા માસુમ પ્રાણીને ડરાઉં ડરાઉં કરી ડરાવે છે. દેડકાની ધરપકડ કરવામાં આવી. દેડકાને જામીન માટે અરજી કરવી હતી પણ કોઈ વકીલ એમની ફાઈલ હાથમાં લેવા રાજી નથી. જંગલના કાયદા પ્રમાણે ન્યાયધીશે તેમને મફત કાનૂની સહાય આપવા રાજાને આદેશ કર્યો. રાજાએ શિયાળભાઈને દેડકાના વકીલ નીમ્યા. શિયાળભાઈએ જાડી દમદાર ફાઈલ તૈયાર કરવામાં મહિનાઓ કાઢી નાખ્યા.\n\nશિયાળભાઈએ રજુઆત કરી કે અમારા અસીલે ડ્રાંઉં ડ્રાંઉં ટ્વિટ કર્યું છે ડરાઉં ડરાઉં નહીં. વાઘની ગેરસમજ થઇ છે. ન્યાયધીશે દેડકાને ડ્રાંઉં ડ્રાંઉં કરી બતાવવા કહ્યું. સુનાવણી ચાલુ થઇ ત્યાં સુધીમાં દેડકો ઘરડો થઇ ચુક્યો હતો એટલે બિચારો ડ્રાંઉં ડ્રાંઉં બોલી શક્યો નહીં ને એની જમીન અરજી રદ થઇ ગઈ.\n\nએક કોયલ યુગલે પોતાનાં ઈંડા કાગડાના માળામાં મૂકી આંબા પટેલની કેરીની બાગમાં ધામા નાખ્યાં. કેરી શાખે વધુ પડતી પાકીને એસિડ સર્કરા ને પછી દારૂનો આથો આવી ગયેલો. કોયલને નશો ચડ્યો એમાં પોતે કાગડા જોડે કેવી છેતરપિંડી કરી એની આખી વાર્તા ટ્વિટ કરી નાખી. કાગડાને તો બહુ અક્કલ નહીં પણ ઘુવડે કોયલ ઉપર કોર્ટમાં છેતરપિંડીની ફરિયાદ કરવા કાગડાને ઉત્તેજિત કર્યો. કાગડાએ કોયલ સામે ફરિયાદ કરી. આંબા પટેલ પણ એક પક્ષકાર બન્યાં કે કાગડા અને કોયલ બંને અમને વળતર આપે કેમકે માળો અમારા આંબાની ડાળી ઉપર બાંધેલો હતો.\n\nઅદાલતમાં કેસ ચાલુ હતો એમાં એક પાંચસો વરસ ઘરડા કાચબાએ વચ્ચે ઝંપલાવ્યું. એમની દલીલ હતી કે આંબાની ઉત્પત્તિ અમારા નહીં ખાધેલા ગોટલા ઉગવાથી થયેલી છે. આંબા ઉગવાના સમયે અમે અને ગોટલા બે જ જીવિત હતાં. અમે ગોટલા ખાઈ ગયા હોત તો આંબો શું શકોરું ઉગવાનો હતો. અદાલતી મામલો પેચીદો બની ગયો. કાગડાં, આંબા પટેલ, કોયલ, ઘુવડ ને કાચબાના મિત્રો અને સહયોગી અદાલત બહાર જમા થવા લાગ્યાં ને એમાં એક કાગડીએ તો ન્યાયધીશને ટક્કામાં ચાંચ મારી દીધી. ન્યાયધીશે આંબો જમીન-દોસ્ત કરવાનો આદેશ આપ્યો. આંબાના સમર્થનમાં બીજા વૃક્ષ પણ ઉપવાસ ઉપર ઉતર્યા. બીજા વરસે કેરી અને ફળોનો પાક નિષ્ફળ ગયો.\n\nચક્કી ચક્કો મોડર્ન થઇ ગયા હતાં એટલે ચોખાનો ને મગનો દાણો લાવી ખીચડીનું આંધણ મુકવાની લપમાં પડતાં નહોતા. ઓનલાઇન ખીચડીનો ઓર્ડર કરવાં બેઠા એમાં સામે ઓર્ડર લેનાર મેક્સિકન બાઈ હતી એણે પૂછ્યું આપ કોણ બોલો છો, ચક્કી કહે હું ચક્કી બોલું છું. મેક્સિકન બાઈ કહે પેમેન્ટ કરનારનું નામ લખાવો. ચક્કી બેન કહે ચક્કો. ચક્કા ચક્કીની જાતનો આ પહેલો ઓર્ડર હતો એટલે મેક્સિકન બાઈએ એના શેઠને સારા સમાચાર આપ્યા. શેઠ આફ્રિકન હતાં એટલે ટ્વિટ કરવામાં ચક્કાને બદલે છક્કો લખી નાખ્યું અને વાતનું વતેસર થઇ ગયું. જુદા જુદા જંગલમાંથી હજારો ચકકાઓએ મેક્સિકન બાઈ અને શેઠ ઉપર ફરિયાદો કરી. ચક્કો ઓનલાઇન ઓર્ડર કરેલી ગરમ ખીચડી ખાતા દાઝી ગાયેલો તે બોલવામાં જરા તકલીફ હતી. અદાલતે ફરિયાદ પક્ષને બોલાવી પૂછયું તમારા પિતાનું અને તમારું નામ બોલો. ચક્કો કહે ઉં છક્કો માલો બાપ છક્કો. જજ સમજ્યા કે આ તો મને છક્કો કહે છે. જજે ચક્કા સાથે આવેલા ચક્કા ચક્કીના ઝુંડને જેલમાં પૂરવાનો આદેશ આપી દીધો. અને બીજા વરસે તો માઓ-સ્થળી થઇ ને દુકાળ પડ્યો. માઓ-સ્થળી 1960માં ચીનમાં થયેલી. માઓ નામના સરમુખ્ત્યારે ધૂન અને ઝનૂનના નશામાં બધી ચક્લીઓનો નાશ કરવાનો આદેશ આપેલો. ચકલા વગર એટલા બધા તીડ ખેતરોમાં આવ્યા કે બધો પાક નિષ્ફળ ગયેલો. ભૂખમરાથી લાખો લોકો મારી ગયા. અહીં આ જંગલમાં પણ એવું જ થયું. ચકલા વગર એટલા બધા તીડ ખેતરોમાં આવ્યા કે બધો પાક નિષ્ફળ ગયો. કરોડો પક્ષી અને પ્રાણી નાશ પામ્યાં.\n\nટ્વિટરનો નશો સુરજ ચાંદ અને તારાઓને પણ એટલો જ જબરજસ્ત ચડી ગયેલો જેટલો જુવાન અને બુઢા પશુ પંખીને. સુરજ પણ સવારે સ્નાન કરે કે ના કરે, નાસ્તો કરે કે ના કરે, પૂજા પાઠ કરે કે ના કરે પણ થોડા ટ્વિટ તો કરે જ અને વાદળાંને ઉગવાનો સમયની જાણ કરીને જ ઉગતો. ટ્વિટર ઉપર ટ્વિટ આવતા બંધ થયા એમાં સુરજ દાદા ઉગવાનું ભૂલી ગયાં. વાદળા વરસવાનું ભૂલી ગયા. કોલસા તો પુષ્કળ હતા પણ સુરજ વગર અંધારું પારાવાર અને ઠંડીનું તો પૂછો જ મા. વીજળી બોર્ડના ઇજનેરોની જવાબદારી સાંભળતા ઉંદરો જ ઠુંઠવાઇ ગયા ને હવે શું કરવાનું છે એની યુનિયનની ટ્વિટ આવવાની રાહમાં વીજળીનું ઉત્પાદન ચાલુ ના કર્યું. વરસાદ, પાણી, અનાજ ની તંગી તો શ્રી લંકાને ટક્કર મારે એટલી હદે ઉભી થઇ. વાનરો રાવણને વિનંતી કરવા ગયા કે કૈંક મદદ કરે, પણ રાવણ તો ખુદ મુશ્કેલીમાં હતો. દશ માથાના ભારથી કંટાળેલો. કોપરેલ તેલના કિલોના 800 રૂપિયા ભાવ થઇ ગયેલો. તેલ વગર દશ માથામાં ટક્કો થઇ ગયેલો. કોઈ કન્યા મળતી નહોતી એટલે નવ માથાનું ઓપરેશન કરાવવા દવાખાનામાં દાખલ થયેલો. દાક્તરોએ દશે દશ માથા ધડથી અલગ કરી દીધા હતા. એક માથું જોડવાનો સમય થયો ત્યારે જ દાક્તર ગૂગલ અને ટ્વિટર બંધ થવાથી ઓપરેશનની વિધિ જાણી શક્યા નહીં. અને છેલ્લે ન થવાનું થયું.\n\nપાણી, અનાજ અને પ્રકાશની તંગી સર્જાઈ ગઈ. હજારો પ્રાણી, પશુ-પંખી ભૂખ્યા તરસ્યા મરી ગયા. જંગલમાં પણ ટહુકા-સ્થળીથી બધાનો નાશ થઇ ગયો.  જંગલની ટ્વિટર કંપનીનું શું થયું તે તો હજુ સુધી જાણી શકાયું નથી. ",
      "duration": "5 mins",
      "category": "Comedy"
    },
    {
      "id": 44,
      "title": "શરત",
      "story_name": "એક અઠવાડિયાથી વિવિધ દેવો દ્વારા અનેક પ્રયત્નો છતાં વર્ષોથી ધ્યાનમાં લીન મહાદેવને કોઈ જગાડી ન શક્યું. શિવની રક્ષા સૌથી ચતુર દેવ ગણેશ જો કરતા હતા ! આખરે વિષ્ણુએ પોતાના હુકમનાં એક્કાને કામ સોંપ્યું. સૌ દેવો તેનાં પર આશાભરી નજરે મીટ માંડીને બેઠાં હતાં.\n\n પોતાની ફરિયાદ લઈ વકીલ પાસે જતો ત્રસ્ત માનવી ત્યાંનાં વેઇટિંગ રૂમમાં બેઠો સમય પસાર કરવા જેમ પુસ્તકો વાંચતો હોય તેમ \"નારાયણ... નારાયણ...\" બોલતા બોલતા નારદ કૈલાસનાં બરફમાંથી ભગવાન વિષ્ણુની મૂર્તિ બનાવતા હતા. દર વખતે તેમના મુખેથી સરતું નારાયણ નામ અલગ ઢબમાં અલગ જ ભાવ પ્રગટ કરતું. એક કલાકથી ધ્યાનમગ્ન શિવના જાગવાની રાહ જોતા નારદ પોતાનો અવાજ વધુ ને વધુ ઊંચો કરતા જતા હતા. મોબાઇલ ફૉનના ઍલાર્મની જેમ વારંવાર એ સાદ શિવના કાને પડી તેમને વિચલિત કરતો હતો.\n\n ગણેશ એક ખૂણે છૂપાઈને આ નજરો નિહાળતા હતા. તેઓ એ નહોતા ઈચ્છતા કે તેમના પિતાનું તપભંગ થાય. વિષ્ણુ સાથેની આ બાબતે વાટાઘાટ તેમનાં તરફેણમાં રહી ન હતી. સર્વ દેવોને ધ્વસ્ત કર્યાં બાદ નારદજીને તેમની જ પ્રવીણ કળામાં કેમ હરાવવું તેની વિચારણા કરતા એ ઊભા હતા. આ બધો ઘટનાક્રમ ચૂપચાપ જોતા પાર્વતી મનોરંજનનો આનંદ લેતાં હતાં.\n\nનારદનું પૂર્ણ થવાના આરે આવેલું મૂર્તિસર્જન જોઈ ક્યાંક તેઓ તેમની વાટમાં શિવલિંગ બનાવાની શરૂ ન કરી દે માટે તેમણે આખરે આંખો ખોલી જ લીધી. ઊંચા અવાજની યુક્તિ નિષ્ફળ નીવડ્યા બાદ જાણી જોઈને કદરૂપી મૂર્તિ બનાવાની યોજનાની સફળતાથી નારદ ખુશ થયા ને ખંધું હસ્યા. મૂર્તિ જોઈને મહાદેવે મનમાં વિષ્ણુનું સ્મરણ કર્યું ને તેમના મુખ પર અટ્ટહાસ્ય પ્રસર્યું. બીજી તરફ દેવો પણ આનંદિત થઈ ગયા.\n\n\"પ્રણામ દેવાધિદેવ !\" નારદજીએ નમીને વંદન કર્યું.\n\n\"મુનિ, આમ મને સાધનામાંથી જગાડવાનો કોઈ વિશેષ આશય ?\"\n\n\"જી પ્રભુ, કળિયુગ આવ્યો છે ઘોર કળિયુગ !\" નારદે નાટકીય છટાથી જીભ બહાર કાઢીને ઉપર નીચેનાં દાંતો વચ્ચે ભીંસી, બંને કાને હાથ અડકાવી અભિનય કરતા કહ્યું. \"પૃથ્વીલોક પર કટોકટી આવી છે. માણસ માણસાઈ ભૂલ્યો છે ને ખુદ સિવાય હરકોઈને હાનિ પહોંચાડે છે. તેનો અભિમાન તોડવા ધરતીકંપ, ભૂસ્ખલન, સુનામી, વાવાઝોડું જેવી હોનારત અવારનવાર થાય છે. માનવીના મનનો કચરો પ્રદુષણ બની વાતાવરણને દૂષિત કરી બરફને અતિતીવ્ર વેગે પીગળાવે છે જેથી દિવસે ને દિવસે દરિયાઈ સપાટી ઉપર આવે છે. એ દૃષ્ટિહીન મનુષ્યોએ ઓઝોનમાં પણ છિદ્રો પાડી દે એવાં નિશાન તાક્યા છે.\" નારદનો અદકેરી ઉપમાવાળો કટાક્ષ સાંભળી આવી ગંભીર બાબતમાં પણ શિવના મુખે મંદ હાસ્ય ફૂટ્યું. વિષને અમૃતની જેમ રમૂજી ઢબે પ્રસ્તુત કરવું એ જ તો તેમની વિશેષતા !\n\n\"એટલું જ નહીં પ્રભુ, પ્રકૃતિ, પશુ, પક્ષીની શું વાત કરવી... માણસ તો માણસનો પણ રહ્યો નથી. તે પૈસા અને મોભાથી અહંકારમાં મનોમન ખુદને જ ઈશ્વર ગણવા લાગ્યો છે. દેવાલયો તો ધંધો બની ગયા છે. ઈશ્વર પથ્થરની જેમ બજારોમાં વહેંચાય છે. ધનવાન મંદિરની અંદર ભીખ માંગે છે ને નિર્ધન મંદિર બહાર !\"\n\nડાબો હાથ ઉપર ને જમણો હાથ નીચે રાખી, જમણા હાથ અને કમર તાલ મેળવી મટકાવતા નારદજી બોલ્યા, \"સુખમાં ડિસ્કોમાં જઈને પાર્ટીસોંગ પર નાચશે ને દુઃખમાં આપણી સામે ઊભા રહી ગીતો ગાશે...\" આમ કહી નારદે લયમાં પણ રડમસ રવમાં ગાવાનું શરૂ કર્યું, 'ઓ પાલનહારે, નિર્ગુણ ઔર ન્યારે..તુમ્હરે બિન હમરા કૌનો નાહી.' સંવાદની મધ્યમાં નારદની આવી ટીખળ જ સૌનું ચિંતાતુર મન હળવું કરતી હતી.\n\n\"મુનિશ્રેષ્ઠ, તમારી વાત સાચી પરંતુ મારો મત એ છે કે હજી પૃથ્વી પર થોડી માણસાઈ તો છે જ. હું એ વાતની સાબિતી આપી શકું.\" શંભુએ પોતાના હાસ્ય પર કાબૂ કરી પૂરા આત્મવિશ્વાસ સાથે કહ્યું.\n\nનારદે ફરી ગરલમાં ગોળ ભેળવતા કહ્યું, \"જય હો ભોળાનાથ ! એટલે જ તમે ભોળાનાથ કહેવાયા છો. તમે અસુરની પણ ભક્તિ જોઈ વરદાન બક્ષો છો તો તમારા સંતાનસમા માનવી પર તો તમે દયા વરસાવો જ ને વિષધર ! અમુક દૃશ્યો તમારી વર્ષોથી ધ્યાનમગ્ન આંખોને બતાવવાની ગુસ્તાખી કરીશ મહાદેવ.\"\n\n  \"નારાયણ... નારાયણ...\" બોલતા જ સામે પૃથ્વીલોકનું દ્રશ્ય દેખાયું. પવિત્ર શ્રાવણમાસની શરૂઆત થતા ખાલી રહેતા શિવમંદિરમાં ભક્તોની ભીડ જામી હતી. ફૂલો અને બીલીપત્રોનો ઢગલો થયો હતો. મંદિરની બહારથી જ પૂજા કરવા માટેની મોટી લાઈન લાગી હતી. વેરવિખેર વાળ ને ફાટેલાં કપડામાં લઘરવઘર કેટલાક દીન તેમનાં હાથમાં પ્રસાદ અને દૂધ જોઈ અશ્રુભીની આંખે કશું ખાવાનું માંગી રહ્યાં ને બદલામાં મળતા તિરસ્કારનો આઘાત ગળી પચાવી રહ્યાં હતાં. બીજી તરફ કેટલાય લિટર દૂધનો શિવ પર અભિષેક થઈ પાસેથી જતી ગટરમાં નિકાલ થઈ ગયો હતો. ત્યાં કેટલાય દિવસથી ભૂખ્યાં ભિખારીઓ તૃષ્ણાભરી નજરે એકધારા દૂધની ધારને નિસહાય બની જોતા હતા. \n\nઆ જોઈ મહાદેવ, પાર્વતી, ગણેશ, વિષ્ણુ ને તેમનાં પગ દબાવતાં લક્ષ્મી, નારદ સહિત સમસ્ત દેવગણની આંખો કરુણા અને દુઃખથી ભીની થઈ ગઈ. આઘાતથી ઘવાયેલાં હૈયે આંસુ લૂછતાં મહાદેવ બોલ્યા, \"આ નિર્દયી, અસુરી લોકોની ભીડમાં એક તો એવી વ્યક્તિ હશે જ ને જેનાં મનમાં દેવ હોય. જેનાં થકી માણસાઈ મરણતોલ ખરી પણ અમુક શ્વાસોથી હજી જીવંત હોય.\"\n\n\"અચ્છા... તો લાગી શરત ભોળાનાથ !\" એમ કહી નારદ પોતે શરત જીતી જ ગયા હોય તેમ ખડખડાટ હસવા લાગ્યા. દેવોમાં અંદરોઅંદર અટકળો લાગવા લાગી કે આ શરત કોણ જીતશે. શિવ-નારદની શરત પર શરત લાગવા લાગી. તો બીજી તરફ વિષ્ણુએ પોતાના આરાધ્ય શિવની અને લક્ષ્મીએ પરમભક્ત નારાદમુનિની તરફેણ કરી.\n\nઅચાનક એ ભિખારીઓમાંથી એક ચક્કર ખાઈને પડી ગયો. તેનાં સાથીઓએ તેને પકડ્યો ને તેને ઉઠાડવાનાં નિરર્થક પ્રયાસો કરવા લાગ્યા. અમુક લોકો આ જોઈને હેબતાઈ તો ગયા પણ પ્રસાદ કે દૂધ તેને દઈ જીવ બચાવવા રાજી ન હતા. તો અમુકે તો તેની સામે સુધ્ધાં ન જોયું ને 'ૐ નમ: શિવાય'નો જાપ બોલતા રહ્યાં. એક બે જણા તો પોતાના ફૉનમાં લાઈવ રેકોર્ડિંગ કરવા લાગ્યા જાણે એ કોઈ મોતનો ખેલ માત્ર હોય. સૌ દેવો અધીરા થઈ બધું નિહાળી રહ્યાં હતાં. શરતમાં ભલે કોઈપણની તરફેણમાં હોય છતાં મનથી તો સૌ માણસાઈની જીત જ ઈચ્છતા હતાં.\n\n આ ભીડ વચ્ચેથી એક નાનકડી ફૂલની કળી જેવી બાળકી બહાર આવી ને તેણે પોતાનો દૂધ ભરેલો કળશ તે મૂર્છિત ભિખારીને પીવડાવ્યો. ત્યાં રહેલાં સૌ દંગ રહી ગયા ને તેમની આંખો શરમથી નીચી ઢળી ગઈ. ભિખારી ભાનમાં આવ્યો ને માણસાઈ જીતી ગઈ. સૌ દેવોને હાશકારો થયો ને જેમણે શિવ પર શરત લગાવી હતી તેમની ખુશી તો બમણી હતી.\n\nનારદજી છાનાછૂપના ત્યાંથી નાસી છૂટવા જતા જ હતા કે લક્ષ્મીનારાયણ પ્રગટ થયા. નારદે દયાની યાચના છલકતા અવાજે \"નારાયણ...નારાયણ...\" કહી તેમને પ્રણામ કર્યાં. વિષ્ણુએ શિવને ગળે લગાવી શરત જીતવા બદલ અભિનંદન પાઠવ્યા. શિવ બોલી ઉઠ્યા, \" આ શું નારાયણ ! તમને શરતની ચિંતા હતી. મને તો માણસાઈ જીવંત હોવાનો હર્ષ છે.\"\n\nવિષ્ણુએ અત્યંત નિખાલસતાથી કહ્યું, \"ખરું કહ્યું મહાદેવ ! તમારું શું માનવું છે ગણેશ ?\" એમ કહી એક હિમશિલા પાછળ ઈશારો કર્યો. ત્યાં રહેલા સૌ ગણેશની મસ્તીને સારી રીતે ઓળખતા માટે કોઈને પણ એ માનતા વાર ન લાગી કે પેલી છોકરી એ બીજું કોઈ નહીં પરંતુ ગણેશ જ હતા જે પિતાને શરત જીતાડવા ગયા હતા. ચોરી પકડાય જતા ગણેશ ધીમા પગલે બહાર આવ્યા ને સૌની માફી માંગી.\n\nથોડીવાર તો સૌ ગણેશની રમૂજથી પ્રફુલ્લિત થઈ ગયા હતા પરંતુ વાસ્તવિકતાનું ભાન થતા સૌ આઘાતમાં સરી પડ્યા. સૌથી મોટો આઘાત તો નારદને લાગ્યો હતો...શરત જીતવા છતાં પોતાની રમતમાં જ ખુદ મૂર્ખ બની હારી ગયાનો આઘાત !",
      "duration": "5 mins",
      "category": "Comedy"
    },
    {
      "id": 45,
      "title": "વોટ એન આઈડિયા સર જી !",
      "story_name": "“કહું છુ, ક્યાં છો તમે ?”\n\n“અરે ભાઇ હાથમાં ઝાડુ પકડાવીને પૂછે છે, ક્યાં છો તમે… હું ક્યા હોઉ....આ કમ્પ્યુટરવાળા રુમના કબાટ પાસે…”\n\n“આ તો હું એમ કેતી'તી કે આપણે બાજુવાળા બચુભાઇ ને દમયંતીબેનના...”\n\n“જો તારે જેમ કરવુ હોય એમ કરજે..”\n\n“અરે પણ તમે મારી વાત તો સાંભળો…”\n\n“આ નિર્ણય ફાઇનલ છે ?”\n\n“પણ હજી તમે મારી વાત જ ક્યા સાંભળી છે ?”\n\n“અત્યાર સુધીમાં નહિ નહિ તોય પચાસેક વાર આ બાજુવાળા બચુભાઇ ને દમયંતીબેનને યાદ કરી ચૂકી છે ને દરેક વખતે તારો નિર્ણય બદલાઇ જાય છે. ઘડીક કે' છે આપણે એમના દિકરા વહુને પાંચસો પાંચસો રુપિયા આપીએ તેમના લગ્ન પછી તેઓ પહેલી વખત આપણે ત્યાં જમવા આવે છે. તો બીજી વખત તું જ કહે છે કે પાંચસો પાંચસો રુપિયા તો બહુ વધારે છે ને હુ કહુ કે અઢીસો અઢીસો રુપિયા આપીએ તો તુ જ કહીશ એટલા તે અપાતા હશે ? ને હું એકસો એકાવન એકસો એકાવન રુપિયા આપવાનું કહું છુ તો તું કહે છે અરે એટલા સાવ અપાતા હશે. તે બસ્સો બસ્સો રુપિયા આપવા પર તું સંમત થાય છે વળી બીજા દિવસે તને નવુ સૂઝે છે, પૈસાને બદલે ભેટસોગાદ આપવાનુ કહે છે. એ ભેટપુરાણ અઠવાડિયાથી ચાલે છે. ભેટમાંય પાછી બંનેને અલગ અલગ આપવી કે બંને વચ્ચે એક જ આપવી એમાય તે ત્રણેક વખત તારો નિર્ણય બદલાવ્યો. એમાય તને ગમતી ભેટ જ મારા મોઢામાંથી બોલાવરાવી ને એ લેવા જઇએ એ પહેલા તારો વિચાર ફરી ગયો ને એમ એમ કરતા કરતા હવે રવિવારને માત્ર પાંચ જ દિવસ રહ્યા છે. ..બોલ હવે ફાઇનલ શું આપવાનુ છે ?”\n\n“કાઇ નથી આપવું”\n\n“અરે એમ ગુસ્સે ન થઇ જા હું તો મજાક કરુ છુ.”\n\n“પણ આપણે ખરેખર કાંઇ નથી આપવુ”\n\n\"કેમ પણ ?\"\n\n\"આ આપણી નાનકી એસ..એસ. સી.માં સેન્ટરમાં પહેલો નંબર લાવી ત્યારે કાંઇ આપ્યું'તુ એમણે ?\"\n\n\"પણ એ તો તને પહેલાય ખબર હતી તો પછી આપવાનું નક્કી કેમ કર્યું હતું ?\"\n\n\"ઇ તો પેલા પન્નાબેને કીધું ત્યારે મને યાદ આવ્યું, અરે હરખ કરવા ય નહોતા આવ્યા.\"\n\n\"પણ હરખ કરવા ક્યાંથી આવે તે વખતે જ બચુભાઇના કાકા ગુજરી ગયા હતા. ભૂલી ગઇ ?પંદરેક દિવસ તો અહીંયા હતા જ નહીં. યાદ છે એના કાકા ગુજરી ગયા ત્યારે આપણે પણ ખરખરો કરવા ગયા હતા ?\"\n\n\"હા ને બસ નહોતી મળતી કેટલા હેરાન થયા’તા. બસની રાહ જોઇ જોઇ અંતે ખટારામાં ગયા હતા ને ખરબચડા રસ્તા હતા મારી તો પીઠમાં દુખાવો થઇ ગયો હતો.પહેલી જ વાર હું એ વખતે ખટારામાં ગઇ હોઇશ.\"\n\n\"તે હું ક્યાં આઠદસ વખત ગયો છુ હું ય પહેલી જ વાર ખટારામાં બેઠો'તો.\"\n\n\"ને પેલા બબિતાબેન તો આવ્યાય નહોતા.\"\n\n\"હા, ઇ બબિતા છે જ એવી એના લટકમટકમાંથી ઊંચી નથી આવતી.\"\n\n\"તે તમે એને કેમ બબિતા કહો છો ? તમારુ કોઇ ચક્કર……\"\n\n\"અરે ચક્કર બક્કર છોડ બધાને ચક્કરમાં નાખી દે તેવી છે, પેલો મહેશ યાદ છે એના ચક્કરમાં પડ્યો'તો હજીય બહાર નથી નીકળ્યો. બસ મહેશે એ જ ભૂલ કરી હતી તેને બબિતાબેન કહી દીધુ હતું.\"\n\n\"ને બબિતાએ એને એના પર લટ્ટુ બનાવી ને જ છોડ્યો.\"\n\n\"જો જો તમે ભૂલેચૂકેય એને બબિતાબેન ના કહેતા.\"\n\n\"અરે, હું કહેતો હોઇશ આ મહેશ ન ઘરનો રહ્યો ન ઘાટનો, બબિતાએ બે મહિના એની સાથે હરી ફરી એને છોડી દીધો.તેની પત્ની તેને છોડીને પિયર જતી રહી ને બે લાખનું દેવું થઇ એ વધારામાં\"\n\n\"અરે, અત્યારમાં તમે ક્યાં બબિતા પુરાણ ઉખેળ્યુ ?\"\n\n\"બબિતાને મે નહીં તે યાદ કરી.\"\n\n\"હું તો શું આપવુ તે વાત કરતી હતી\"\n\n\"તારે જે આપવું હોય એ આપ.\"\n\n\"ના પણ તમે કાંઇક સૂઝાડો.\"\n\n\"પહેલા એ નક્કી કર કે પૈસા આપવા છે કે ભેટસોગાદ\"\n\n\"હા,યાદ આવ્યું ઓલું જૂનુ મિક્સર આપીને કોઇ ભેટ લઇ લઇએ\"\n\n\"આ જૂનુ મિક્સર આપીને નવું લેવાનો આઇડીયા તો મારો જ હતો.\"\n\n\"તમને તો ક્યાં ખબર હતી કે જુનું મિક્શર ઘરમાં પડ્યું છે એ તો મે યાદ દેવરાવ્યું હતું. કેટલા વરસ મે એ સાથે કાઢ્યા એ મિક્સર સાથે એ મારું મન જાણે છે\"\n\n\"તે દિવસે તો ખરુ થયેલું નહી ? તે ઇડલી માટે દાળચોખા પલાળ્યા ને મિક્શર ચાલે જ નહીં\"\n\n\"હા એ પછી સામેવાળા સરલાબેનને ત્યાં માંગવા જવું પડ્યું. સરલાબેને તો સંભળાવ્યું ય ખરું કે હું તો દાળ ચોખા પલાળતા પહેલા જ ચેક કરી લઉં કે મિક્સર ચાલે છે કે નહી..\"\n\n\"તો હવે આપણે શું આપવું છે ?\"\n\n\"તુ જ વિચાર ને જે ફાઇનલ કરે એ મને કેજે\"\n\nપણ મને તો કાઇ સૂઝતુ નથી.\n\n\"તો કાંઇ નહીં\"\n\n\"ના ના વરસો જૂના પાડોશી છે, કાંઇક તો આપવું જ પડે.\"\n\nફરી આ ચક્ર ચાલુ થઇ ગયું પણ તમે ચિંતા ના કરતા મારા ભાગે આવેલી ઘરની સફાઇ પણ પૂરી થવા આવી કારણ કે આ વાતો દરમિયાન મેં ઝાડુ ક્યારે શ્રીમતીજીના હાથમાં ઝાડુ પકડાવી દીધુ ને છેલ્લે સફાઇ પૂરી થવા આવી ત્યારે હળવેકથી ક્યારે એના હાથમાંથી લઇ લીધુ એ એને ખબર ય ન પડી ને શ્રીમતીજીને મનમાં એમ જ છે કે તેણે મારી પાસે ઘરની સફાઇ કરાવરાવી. હું ય ખુશ ને એ ય ખુશ.\n\nવોટ એન આઈડિયા સર જી !",
      "duration": "4 mins",
      "category": "Comedy"
    },
    {
      "id": 46,
      "title": "સૂડી વચ્ચે સોપારી",
      "story_name": "\"સાહિલ, ક્યાં હતો તું સાંજે સાડા પાંચ વાગે ?\"\n\n\"મોમ, હું આલિયા સાથે મિટિંગમાં હતો. કેમ, હવે ફરી શું થયું ?\"\n\n\"વાઉવ, આલિયા ભટ્ટ ? માય ફેવરિટ એક્ટ્રેસ !\"\n\n\"નહીં મોમ ! આલિયા સોની, અ ટીવી સ્ટાર.\n\nપણ, તમે સ્ટ્રેસફૂલ કેમ સાઉન્ડ કરી રહ્યાં છો ? કંઈ થયું કે ઘરમાં ? ડેડ ઈઝ ઓકે, રાઈટ. !\"\n\n\"હાં, બટ યોર વાઈફ !...\"\n\n\"મોનિષાએ શું કર્યું હવે ?\" (મનમાં જ બબડાટ કરતાં - એ લેડીનું શું કરું ! કંઈ સમજતી જ નથી. હવે મિટિંગ ક્યારે અટેન્ડ કરું ? અને ઘરનાં પ્રોબ્લેમ સોલ્વ કર્યા કરું તો બિઝનેસ ક્યારે કરું ! ? ઓહ ગોડ પ્લીઝ સેવ મી !\n\nબે હાથ જોડી પોતાનું જ માથું ફૂટી રહેલ સાહિલ, ગાડીની ચાવી ડ્રોઅરમાંથી ઊંચકી ક્લાયન્ટ સાથેની મિટિંગ ઓફિસ સ્ટાફને સોંપી ઉતાવળે ઘરે જવા રવાના થઈ ગયો.\n\n90ની સ્પીડમાં ગાડી ચલાવતી વખતેય સાહિલને એની ભોળી, ગામડિયણ (એની માઁ નાં કહેવા મુજબ) પત્નીની શિખામણ યાદ આવતાં એને હસવું આવી ગયું. અને એ 90ની સ્પીડ ઘટાડી 60 કરી બૈલગાડી ચલાવતો હોય એવો અનુભવ કરતાં ખડખડાટ હસી પડ્યો.\n\n\"સાહિલ, ક્યાં પહોંચ્યો તું ? જલ્દી ઘરે આવ. જો તારી મમ્મી મને કેવું કેવું સંભળાવે છે તે !\" (મોનિષાનો રૂદનનો અવાજ સાંભળી સાહિલ ફરી એકવાર ગાડીની સ્પીડ વધારી દીધી.)\n\n\"15 મિનિટમાં કેવીરીતે પહોંચ્યો તું સાહિલ ? એનો મતલબ તું ઓફિસમાં નહોતો. તું ખોટું બોલ્યો ને સાહિલ ! હવે, હું એક ક્ષણ પણ અહીં નહીં રુકું. હું ચાલી મારે પિયર !\" ધમપછાડા કરતી મોનિષા પોતાનાં બેડરૂમમાં જઈ કબાટ પરથી બેગ નીચે ઉતારવા માટે સ્ટૂલ ને બદલે ટીપોય પર ચઢી અને 'ધડામ' જેવો અવાજ સાંભળતાં આખી સારાભાઈ ફેમલી સાહિલનાં બેડરૂમ તરફ દોડી ગઈ.\n\nટીપોયનો એક પગ તૂટેલો જોઈ માયા ઉર્ફ મોનિષાની સાસુ માઁ ઉશ્કેરાઈ જવાની તૈયારીમાં રાતા પીળા થઈ માથું ફૂટવા લાગ્યાં.\n\n\"મમ્મી જી, તમે કેમ પોતાનું જ માથું ફૂટી રહ્યા છો ? તમને માથું દુઃખતું હોય તો બામ લગાડો, કે પછી દુઃખદબાવ લેપ લગાડો, કે પછી અજમાનો ધુમાડો માથા પર ફેરવો - તમને સારું લાગશે. -\n\n- હું, હું કરી આપું !\" પૂછવાનું પૂરું થાય એ પહેલાં તો મોનિષા બામ, અજમાનો ધુમાડો તેમજ દુઃખદબાવ લેપ લઈ હાજર થઈ ગઈ. \n\nઅને, પોતાની ડિયરેસ્ટ સાસુ માઁનાં માથે બધું જ ચોપડવા એમની પાછળ પાછળ પાગલની જેમ ચક્કર મારવા લાગી.\n\n\"મોમ ! તમે મને મિટિંગ છોડાવી અહીં અર્જન્ટલી કેમ બોલાવ્યો હતો એ કહેશો, પ્લીઝ ?\"\n\n\"સાહિલ, તારી આ કમ-અક્કલ બૈરીને મેં ગઈકાલે શોપિંગ કરવા દસ હજાર રૂપિયા આપ્યાં હતાં. રાઈટ.\"\n\n\"જી મમ્મી જી.\" ખુશ થઈ ઉછળતાં જવાબ વાળ્યો મોનિષાએ.\n\n\"એમાંથી 9990 રૂ. પર્સમાં મૂકી 10 રૂ. ચિલ્લર એણે એનાં પોકેટમાં મૂક્યું. રાઈટ.\"\n\n\"જી મમ્મી જી. યુ આર એબસોલ્યુટલી રાઈટ.\" તાળીઓ વગાડતી મોનિષા પોતાની પ્રશંસા પર પોતે જાતે જ ખુશ થઈ રહી હતી.\n\nધેન, એ 10 રૂ. નું ચિલ્લર પોકેટમાં મૂકી કેટ વૉક કરતી ઘરે આવી ત્યાં રસ્તામાં એ 10 રૂ નું ચિલ્લર ક્યાંક પડી ગયું.\n\n\"મોમ, કમ ટૂ ધ પોઇન્ટ. મને મોડું થાય છે. ક્લાયન્ટ મારી રાહ જોઈ રહ્યા છે.. ! !\" ઉશ્કેરાટમાં સાહિલનો અવાજ થોડો ઊંચો થઈ ગયો.\n\n\"યસ, માય ડિયર સાહિલ. તો મેં એને કહ્યું કે જે પણ મળે એ પર્સમાં મૂકવું જોઈતું'તુ ને !\"\n\nએટલે, આજે તારી આ સ્ટુપિડ મિડલ કલાસ બૈરી, દૂધની થેલી પર્સમાં મૂકીને લાવી.\n\n\"ધેન વોટ્સ ધ પ્રોબ્લેમ મોમ ? એણે તમારી વાત માની ને ! !\"\n\n\"સાહિલ, દૂધની થેલી પર્સમાં મૂક્યાં બાદ પર્સ બંધ કરવા માટે એણે ક્લચર પ્રેસ કર્યું ને બધું દૂધ ઢોળાઈ ગયું.\"\n\n\"નોટ અગેઇન મોનિષા !\"\n\n\"સાહિલ, મેં તો મમ્મીજીની જ વાત માની કે નહીં ! ચિલ્લર કે કંઈ પણ પર્સમાં મૂકી પર્સ બંધ કરવાનું જેથી એ પડી ન જાય. તો, મેં દૂધની થેલી પર્સમાં મૂકી અને પર્સ બંધ કરવા ગઈ એમાં દૂધની થેલી ફાટી ગઈ એમાં કંઈ મારો વાંક થોડી ગણાય ! !\"\n\nહવે સાહિલનો વારો હતો માથું કૂટવાનો. એટલે, ઓફિસ બેગ લઈ સાહિલ દરવાજા તરફ ઝડપથી પગલાં માંડતો દોડવા જાય છે ત્યાં એનાં કાને ફરી એની માઁ ની બૂમ સંભળાઈ..\n\n\"સા..હિલ ! પૂરી વાત તો સાંભળીને જા.\"\n\n\"હાં, બોલો, બોલો. હજુ કેવાં અને કેટલાં પરાક્રમો શેષ રહ્યાં કહેવાના ! એકવાર નું બધું કહી દ્યો એટલે હુંય ફ્રી ને તમેય ફ્રી. રાઈટ.\" કહી બેગ સોફા પર પછાડતો સાહિલ કાઉચ પાસે જઈ માથું પકડીને બેસી ગયો.\n\n\"હાં, તો હું ક્યાં હતી ?\"\n\n\"મમ્મીજી તમે ક્યારનાં અમારાં બેડરૂમમાં જ આંટા ફેરા મારી રહ્યાં છો.. ક્યાંય આગળ નથી વધ્યાં..\"\n\n\"ઉફ્ફ !\"\n\n\"મોમ, મોમ ! ચિલ ! ટેક અ ડિપ બ્રિધ ! રિલેક્સ નાઉ. ઓકે ટેલ, વોટ હેપન્ડ ધેન.\"\n\nસાહિલ તરફથી આશ્વાસન મેળવી માયા કંઈ બોલે એ પહેલાં મોનિષાએ એની રામકહાની શરૂઆતથી શરૂ કરવાનું ચાલુ કર્યું કે માયાએ એને ટોકી પોતે વાત આગળ વધારતાં બળાપો કાઢ્યો..\n\n\"ધીસ મિડલ કલાસ લેડીએ મારી સૂચના સાંભળ્યા બાદ કે સમજી વિચારીને કોઈપણ કાર્ય કરવું જોઈએ, એ, નેક્સ્ટ ટાઈમ દૂધનાં કેનમાં પનીર ભરીને લાવી ! !\n\nઅને,\"\n\nએન્ડ વૉટ મોમ !\" કંઈક અંશે ચિડાઈ ગયેલો સાહિલ ઉકેલ લાવવામાં ખુદને અસહાય અનુભવી રહ્યો હતો અને મનમાં ને મનમાં પોતાનાં પિતાને તીવ્રતાથી યાદ કરી પોંકારવા ચાહતો હતો કે જેથી બે લેડીઝ વચ્ચેનાં તૂતૂ-મેંમેંમાંથી છુટકારો મેળવી શકે.\n\nપણ, દૂર દૂર સુધી એને મૃગજળ જ દેખાઈ રહ્યું હતું. બધી જ આશાઓ નઠારી નીવડી રહી હતી. અને એ પોતાની જાતને ઠપકારી રહ્યો'તો કે એણે મિટિંગની વચ્ચેથી ફોન અટેન્ડ જ કેમ કર્યો !\n\n\"સાહિલ, સાંભળીને આનો કાયમનો ઉપાય શોધ, નહિંતર...\"\n\n\"મોનિષા ડાર્લિંગ, આમ વારેઘડીએ પિયર જવાની ધમકી કેમ આપ્યાં કરે છે (મનમાં જ - ક્યારેય જતી તો નથી..) હું આવ્યો ને ઓફિસ, મિટિંગ્સ, કામ, કલાઇન્ટ્સ બધું જ છોડીને તારી પાસે.. (માઁ તરફ દૃષ્ટિ પડતાં) તમારાં બન્ને પાસે..\n\nચલો, આ પ્રોબ્લેમનો પરમનન્ટ સોલ્યુશન લાવીએ, રાઈટ. બોલો, બોલો મોમ !\" કહી નિરાંતે સોફા પર અદબ વાળીને સાહિલ વિરાજમાન થયો.\n\n\"પનીરનાં ક્યુબ્સ દૂધનાં કૅનમાં લાવી એટલે મેં એને બીજી સલાહ આપી કે પનીર જેવી સોલિડ વસ્તુઓ પોલીથીન બેગ્સમાં લાવવાનું.. આમ, કેનમાં નહીં લાવવાનું ! !\"\n\n\"ઓકે, રાઈટ. ધેન વૉટ હેપન્ડ મોમ ! ?\"\n\n\"આ મિડલ કલાસ બૈરી તારી નેક્સ્ટ રાઉન્ડમાં એગ્સ પોલીથીન બેગ્સમાં અલગ અલગ મૂકીને લાવી અને એને ફ્રિજમાં મૂકવાને બદલે અમારાં સોફા પર મૂક્યાં...\"\n\nસાહિલે ઈમેજીન કરી જ લીધું કે આગળની ઇવેન્ટ કેવી સર્જાઈ હશે ને કોને કોને કેટલું તેમજ કેવું સહન કરવાનો વારો આવ્યો હશે ! !\n\n\"સાહિલ, તને ખબર છે, એગ્સને ક્રેનમાં ગોઠવવા માટે જ્યારે હું એને પોલીથીન બેગ્સમાંથી બહાર કાઢવા ગઈ તો એ બધાં જ ઈંડા તૂટી ગયા'તા...\n\nએટલે, હું એમાંના ચિકન્સ આખાય ઘરમાં શોધવા નીકળી ત્યાં મમ્મીજી સાથે અથડાઈ ગઈ અને એ ઈંડાની સફેદી મમ્મીજીનાં ફેવરિટ શાલુ પર ઢોળાઈ ગઈ...\n\nરડવાનાં સૂરમાં મોનિષાની કંમ્પ્લેઇન સામે મોમની ફરિયાદ એ બંને વચ્ચે સેન્ડવીચ બનેલો સાહિલ બે હાથ ઊંચા કરી ભગવાનને પ્રાર્થના કરી રહ્યો,\n\n\"એ પ્રભુ ! તારી બનાવેલી આ દુનિયામાં તેં અમ જેન્ટ્સને કેમ સૂડી વચ્ચે સોપારીની જેમ પીસવા માટે એકલાં છોડી દીધા..\n\n... ગોડ, પ્લીઝ હેલ્પ મી !\"\n\n  \"અમે એકલાં જ કેમ પીસાઈએ સૂડી વચ્ચે દીકરા, તમે માનવો પણ થોડો ભોગ આપો !\" - કૃષ્ણ ભગવાને ફોટામાંથી જવાબ આપતાં કહ્યું.",
      "duration": "5 mins",
      "category": "Comedy"
    },
    {
      "id": 47,
      "title": "ગુજરાતી વાચકની વેદના",
      "story_name": "આમ તો શીર્ષક જ ખોટું છે. વાંચવાની કુટેવ જ અમે ગુજરાતીઓ પાળતા નથી. અમે આમ તો મૂળ વેપારી પ્રજા નફો નુકસાન પૂછો તો ઠીક પણ આ વાંચન-બાચનની વાત રહેવા દેવી. પણ હવે વાત નીકળી છે તો વાંચનની વાત કરી દઉં. ઉદ્યોગ ધંધામાં થી નવરાશ મળે ત્યારે અમે ક્યારેક વાંચી પણ લઈએ-મોટેભાગે ધાર્મિક પુસ્તકો જ ! પણ પછી એમ થાય કે બિચારા ગરીબ લેખકો ભૂખે મરે જો અમે ન વાંચીએ તો એટલે કોઈ વખત એને પણ વાંચી નાખવાની કુટેવ રાખીએ. પણ અમે અહીં ‘વેદના’ શબ્દ અલગ જ અર્થમાં લઈએ છીએ. મોટા ભાગના ગુજરાતી વાચકો ને એક જ વેદના હોય છે- વાંચવાની,પણ એનાથી મોટી સમસ્યા છે અંગ્રેજી પુસ્તકોના ગુજરાતી અનુવાદ વાંચવાની.\n\nઆમ તો ગુજરાતી વાંચવું જ અમારા માટે કંટાળાજનક છે પણ એમાં જો કોઈ અંગ્રેજી પુસ્તકનો તરજુમો અમે વાંચીએ તો અત્યંત મુશ્કેલી સર્જાય. વિલિયમ શેકકસપિયર, વિક્ટર હુગો, વિલિયમ વર્ડ્સબરતથ, ચારલ્સ ડિકન્સ, જ્યોર્જ બરનેડ શો, શોએપેનહવર,જિન વાલજીન, થ્રિ મસ્કેતીયરસ-વાંચતા વાંચતા આપણી ગુજરાતીઓની જીભ હિંડોળા લઈ લે એવા નામ છે ને !(પણ આ બધા ખોટા છે એ તમે જાણો છો-ભાઈ કંઈ બધાનું અંગ્રેજી તમારી જેમ સારું ન હોય) આ યાદી તો હજુ ઝલક પણ ન કહેવાય. આ યાદી અટકે એમ નથી. અમને ગુજરાતી વાચકને આવા ગુજરાતી અનુવાદોમાં આવતા લેખક અને તેના પાત્રોના નામ વાંચવામાં એટલી તકલીફ પડે છે કે ન પૂછો વાત !(છતાંય પૂછજો તો ખરા જ).\n\nકદાચ જો અમારા મુખે એ લોકો પોતાના નામ સાંભળી લે તો હૃદયનો હુમલો પાક્કો, મોત પણ થઈ શકે ! પણ તમારી જાણ ખાતર કહેવું જોઈએ કે આ કરીને અમે દેશભક્તિ બતાવીએ છીએ,હા આશ્ચર્ય ન પામશો ! સાચી વાત કહું છું. એ સાલા આપણા ઉપર બસ્સો વર્ષ શાસન કરે ને આપણે એના નામ પણ ન બગાડીએ, એ તો વળી મહાદ્રોહ કહેવાય ! હું તો સરકારને પત્ર લખવાનો છું કે શક્ય એટલી ઝડપથી શુદ્ધ અંગ્રેજી બોલનારાઓને માટે છ મહિનાની કેદની સજા ગોઠવો.\n\nઅને બાપા બીજી એના વર્ણનની તો તમને શું વાત કરું? કહેવાનું હોય રજ જેટલું અને કરે આખો શબ્દ નો ઢગલો ! શેરીમાં ચાલવા જતા પાત્રને બતાવવામાં તો કોઈ ઈમારત ઊભી કરવા વાળો ઈમારતનું વિહંગાવલોકન કરે એમ એ પાત્રની આસપાસની શેરીનું વર્ણન કરે ! ખબર નહીં કેમ તે નવલકથાકારોને આટલા બધા પાના બગાડવાનો શોખ હશે ? કોઈ સમજાવે તો સારું છે કે ભાઈ પાત્રના વર્ણન થોડા ઓછા કરો, કંઈ માપ હોય કે નહીં પછી ? કે ઝીંકયે જ જવાનું.\n\nકોઈક વખત તો કોઈ ઘટના એટલી લાંબી ખેંચે કે આપણને એમ થાય કે જઈને લેખકને બે તમાચા ચોડીને કહીએ કે ભાઈ, તારે બીજો કંઈ કામ-ધંધો નથી (અલબત્ત વિદેશી લેખકોને નથી હોતો) તે આવું લાંબું ખેંચ્યા કરે છે, ગમે એમ કરીને બસ પાના વધારે કરવા જ જાણે ન લખતો હોય ! ઘટનાઓ, પાત્રો, પ્રસંગો, વાક્યો- આ બધું એટલું જ લાંબુ લખ્યું હોય છે કે આપણને એમ થાય કે ગામડાની કોઈ સરકારી બસમાં બેઠા હોય અને સ્ટેશન ઝડપથી આવતું જ ન હોય ! ખાસ્સા લાંબા દસ પન્ના ઢસડીને પછી ખરી વાત પર આવે. ઉદાહરણ આપણી ભાષામાં પણ છે- સરસ્વતીચંદ્ર ! (અંકે કુલ ૧૮૦૦ પન્ના પુરા)\n\nને ભાઈ,બીજી આ અંગ્રેજી પુસ્તકોમાં મારી મૂંઝવણ એ છે કે તમે ગમે એ નવલકથા વાંચો, કોઈનું લગ્નજીવન સફળ જાય જ નહીં ! સાલા બધા ભુરિયા બે-બે,ત્રણ-ત્રણ વખત પરણે તો પણ મેળ પડે જ નહીં ને ! પહેલા હું એમ માનતો હતો કે માત્ર ગુજરાતી બૈરા જ ભુક્કા કાઢી નાખે એવા હોય છે પણ હવે ખબર પડી કે અંગ્રેજી બૈરા અહીં આવ્યા તેમાં તે પણ શીખી ગયા-ભુક્કા કાઢવાનું ! પણ આપણા ગુજરાતી દાંપત્યના રથ પર સવાર થતા યુગલો એના જેટલી ઝડપથી હાર માનતા નથી. પણ સાલા એ તો જરા કંઈ થયું નહીં એ તરત જ- છેડા કરો છુટ્ટા ! મને લાગે છે કે તેમની નવલકથાઓમાં જેટલા લગ્ન નહી થતા હોય તેટલા તો છૂટાછેડા થાય છે. યુરોપિયન સાહિત્યએ ભારતીય સાહિત્યમાંથી અખંડ (છતાં આંતકવાદ જેવું) દાંપત્ય કેમ ચલાવવું એ શીખવું જોઈએ પણ ખેર એ અભિમાનીઓ આ ના સમજે !\n\nબીજું તમને કહું કે આ બધી નવલકથાઓ હોય કે વાર્તા હોય,નાટક હોય કે આ હાસ્યલેખ સાલુ બધામાં અંત એવો લાવે કે મને તો કંઈ સમજ જ નથી પડતી. શું થઈ ગયું એ જ ખબર ન પડે !જો કે મોટેભાગે હું આવા અનુવાદની ચોપડીઓ જ્યારે વાંચવાની શરુ કરું ત્યારે એકદમ જાગૃત હોઉં છું પણ જેવા અંત પર પહોંચું ત્યાં તો નિંદ્રા દેવી મારા પર આરૂઢ થઈ જાય છે. ઉપરોક્ત બાબતે મેં એક વખત મારા મિત્ર(જેને મુખ્ય વિષય અંગ્રેજી હતો) તેને પૂછ્યું ત્યારે તેણે મને કહ્યું કે,\n\n\"ભાઈ તું મૂર્ખ છે. \"\n\n\" મને ખબર છે, બીજું નવીનમાં બોલ !\"\n\n\"તું જે કહે છે એને એને વાર્તાનો કલાત્મક અંત લાવ્યો કહેવાય. આપણા ગુજરાતી સાહિત્યકારો પણ એવું જ કરતા હોય છે. \"\n\n\"પણ ભાઈ આપણા ગુજરાતી સાહિત્યકારોની કૃતિઓ તો મને રાજગરાના લોટના શીરાની જેમ ગળે ઉતરે છે જ્યારે અંગ્રેજી સાહિત્યની રચના કાચા રીંગણા ચાવતો હોય એવી લાગે છે. \"\n\n\"એ ડો. . . . બા. . . ! શું બોલે છે તેની તને ખબર છે ?\"\n\n\"હવે હું બોલ્યો તો મને તો ખબર જ હોય ને. \"\n\n\"એ મૂરખા. . . . બુ. . . . . લુ. . . . . કુ. . . . . ના. . . . . ભુ. . . . . . અભણ !''(વગેરે)\n\nપછી હું ભાગ્યો બાકી નક્કી હું આજે આ લેખ લખવાની હાલતમાં ન હોત. એ બધું તો ઠીક પણ મને આ યુરોપિયન સાહિત્યમાં જે સૌથી વધારે ગમે તે એ લોકોનો ધન અને સ્ત્રી પ્રત્યેનો પ્રેમ. આમેય અમારે ગુજરાતી પ્રજાને ત્રણ વસ્તુ મળે એટલે સ્વર્ગ ગણાય- પેટિયું રળે એટલું ધન, પેટિયું ઠારે એવી બાયડી ને જીવ સચવાય એવું ખોરડું ! (નારીવાદીઓ માફ કરે) પણ એ બધી વાત જવા દો. મેં જે કથા માંડી છે એના પર આવું. આ બધી નવલકથાઓ વાંચતા-વાંચતા મેં પણ એક શોધ કરી છે હો ! આમ તો હું આવી અનેક શોધો કરતો જ હોઉં છું પણ મારા મિત્રો મને સલાહ આપતા હોય છે કે,\"તું એવી બધી તારી જે શોધો છે ને એ તારા સુધી જ સીમિત રાખ !\" એટલે હું એની સલાહ માનીને તમને અવનવી શોધોથી વંચિત રાખું છું. તમારું દુર્ભાગ્ય, બીજું શું !\n\nહા તો મારી શોધ એ હતી કે આ પુસ્તકમાં એવું કંઈક લખેલું હોય છે કે એ લોકોના ધર્મમાં પણ બે ભાગ પડ્યા હોય છે: પ્રરોટેસ્ત્રન્ટ અને કેથોલિક. માફ કરજો ઉચ્ચારોની ભૂલ હશે પણ મેં લગભગ સોએક વખત વાંચ્યું પણ ગતાગમ પડી જ નહીં. પણ આ વાંચીને મને મોજ આવી ગઈ કે ચાલો ધર્મના વાડા માત્ર આપણામાં જ નહીં ત્યાં પણ છે. અહો આનંદમ !\n\nપણ એ બધું તો ઠીક હું તમને માત્ર 'રામ રામ' કહેવા આવ્યો હતો પણ આ અંગ્રેજી નવલકથાના અનુવાદ વાંચી વાંચીને મને પણ લાંબુ કરવાની ટેવ પડી ગઈ છે. શું થાય અમે રહ્યા અભણ માણસ !ગુજરાતી જાણીએ પણ અંગ્રેજી ન જાણે એ તો અભણ જ કહેવાય ને ! આથી મારે કહેવું જોઈએ કે ઉપર જે લખ્યા એ તો મારા ગુજરાતી તરીકેના ભાવ હતા બાકી આપણે તો અંગ્રેજી વાંચીએ નહીં. આપણને અંગ્રેજી સદતું જ નથી-અંગ્રેજી ભાષા મારા મગજને સદતી નથી ને અંગ્રેજી ખાવાનું મારા પેટને સદતું નથી ! આથી મારી 'અલ્પમતિ' જે ધીમે ધીમે વાંચીને 'કુમતિ'માં પલટાઈ રહી છે એની પેદાશ ઉપર તમે વાંચી, એમાં કંઈ વધારાનું, કંઈ ખોટું, કંઈ ન કહેવાય એવું કહેવાય ગયું હોય તો ક્ષમા આપજો અને તમને એમ થાય કે,ના આ હરામીને છોડાય નહીં તો મારા ઘરે મારવા આવજો. આભાર.\n\nપણ જતા પહેલા દલપત બાપા કંઈક કે' છે સાંભળો,\n\n\"લાંબા જોડે ટૂંકો જાય, મરે નહિ તો માંદો થાય. \"\n\nમારે અંગ્રેજી સાથે આવું જ, અરે અમારા બધા ગુજરાતીઓને પણ આવું જ !",
      "duration": "6 mins",
      "category": "Comedy"
    },
    {
      "id": 48,
      "title": "અર્ધનગ્નસાધુની મજાક",
      "story_name": "જોકે કોઈ જાણીતા કે અજાણ્યા સગાવ્હાલા ને ઘરે જતો જ નથી પરંતુ બિલાડી જેમ ઉંદરને ખાવા દોડે તેમ કોઈ વધારે પડતો મારા યજમાનપદને સ્વીકારવા અધીર થઈ જાય ત્યારે હું અતિથિ બનું છું. એવા જ એક અતિ ઉત્સાહી યજમાનના ઘરે હું બાળપણમાં ગયેલો. તે યજમાનને ત્યાં ઈશ્વરની કૃપાથી અને યજમાનની ક્રિયાથી તેમને ત્યાં એક તોફાની, ગોલમટોલ છોકરો અવતરેલો. એ માત્ર તોફાની જ નહિ પરંતુ થોડો હરામી પણ ખરો ! પોતે કરેલા કુકર્મોને જેવી રીતે અસુરો દેવોના અભિમાનનું નામ આપી દેતા તેવી જ રીતે આ યજમાનના ઘરે ઈશ્વરે નાખેલો આ દૈત્ય પોતાના દોષનો ટોપલો બીજાના માથે નાખી દેતો. આખાયે ગામમાં એ દૈત્યની ફરિયાદ ખૂબ જ આવતી. એક બે વખત ગામનાં સરપંચના હુક્કામાં છીકણી ભરી દીધેલી અને પછી સરપંચની જે હાલત થઈ એ તો કોઈ અલંકારશાસ્ત્રી પણ વર્ણવી શકે તેમ નથી.\n\n   ત્યારબાદ એક વખત હું અને એ દૈત્ય બંને એ યજમાનના ઘરમાં રમી રહ્યા હતાં એમાં વળી અમે કાળ ચોઘડિયામાં છુટ પીચ નામની જૂના મિત્રો પર ખાર દડા મારીને ઉતારવાની રમત રમવા લાગ્યા. ત્યાં સામે માટલા જેવું પેટ,માથે વાળનો દુકાળ, ડીલે માત્ર ગંજી અને વચ્ચે પથ્થર મારો તો સરકી જાય તેવું ધોતિયું પહેરીને એક વયોવૃધ્ધ વડીલ બેઠા હતાં. એની આંખોમાં હંમેશા ગુસ્સો રહેતો. ચશ્માંમાંથી જ્યારે કોઈની સામે જુએ ત્યારે એમ લાગે જાણે કોઈએ એના દીકરાનું અપહરણ કરીને એની પાસે ૫૦ લાખ રૂપિયા માંગી લીધા હોય!પણ સ્પષ્ટતા કરી દઉં કે એ વડીલને ગુસ્સો એનો ન હોય કે એના દીકરાનું અપહરણ કર્યું પણ સાલું એના દીકરાની કિંમતરૂપે ૫૦ લાખ જેટલી મોટી રકમ માંગી એનો હોય! જોકે વાત તો અહી મારી કરવાની છે.\n\n  હવે અમારી સૂટ પીસ ની કિંમત ફુલ થી એ જમી થોડે દૂર ઊભો રહી ગયો અને એ દૈત્યએ, મને જાણે આતંકવાદી સમજી પોલીસ કમિશનરે સી એન્ડ શોટ નો આદેશ આપ્યો હોય અને મને કોઈ બહાદુર અધિકારી ગોળી મારતો હોય એ રીતે એને મારા પર દડાનો પ્રહાર કર્યો પણ મારી સમયસૂચકતાને લીધે હું જરા આખો ખસી ગયો અને એ દડાનો પ્રહાર, ગુસ્સો જાણે હાડમાં હોય એવા વયોવૃદ્ધ વડીલ પર થયો અને એ પણ એના ટકામાં ! હવે તો તમે જાણો જ છો કે શું થવાનું હતું!એ વડીલ એવા ગુસ્સે ભરાયા કે કાયદેસર ધોતી હાથમાં પકડી એ દૈત્ય અને મારી બંનેની પાછળ પડ્યા અને એમાં ગુસ્સાનો પારો ઉપર ચડ્યો અને હાથની પકડ ઢીલી થઈ ને તેઓ નીચે પટકાણા અને સમસ્ત ગ્રામજનો ની વચ્ચે અમારારૂપી દુ:શાસન વડે પરોક્ષ રીતે એ વયોવૃદ્ધ વડીલરૂપી દ્રૌપદીના ચીર (અહીં ધોતી)હણાયા.\n\n  પણ તફાવત એટલો હતો કે મહાભારતમાં દુ:શાસન સ્થિર ઊભો હતો પરંતુ અહીં અમે પાછળ કૂતરું પડ્યું હોય એવી ઝડપે ભાગી રહ્યા હતાં. અમે ભાગતા ભાગતા જ આ 'દ્રૌપદી વસ્ત્રાહરણ'નો પ્રસંગ જોયો હતો. અમે સ્પર્ધામાં જીતવા માટે દોડતા હોય એવી ઝડપથી દોડતા હતાં તેથી અમે છેક ગામના પાદરને વટીને એક વિશાળ મેદાનમાં આવી પહોંચ્યા અને ઊભા રહેતાં જ જાણે કચ્છ કે રાજસ્થાનના રણમાં આવી ચડ્યા હોય એવું લાગ્યું. આ એ જમાનો હતો જ્યારે માતા પિતા છોકરાઓને 'બેબી' કહી ને પંપાળતા નહોતા પણ છોકરાને રેઢીયાળ ઢોરની માફક રખડવાની છૂટ આપતા અને એટલે જ નકોર પાકતા. એટલે ઘરે ચિંતાનો તો કોઈ પ્રશ્ન જ નહોતો.\n\n  પણ રણ ની વચ્ચે એક રામ મંદિર નામનું સ્થળ અમને દેખાયું. પણ ત્યાં જતાં પહેલાં એ મંદિરની બાજુમાં એક દુકાન હતી ત્યાંથી અમે લોલીપોપ અને એક રૂપિયામાં જુદા જુદા ફ્લેવરનો આનંદ આપતી પેપ્સી નામની અત્યંત આનંદદાયક વસ્તુ ખરીદવાનો નિર્ણય કર્યો પણ પૈસા તો હતાં નહીં હવે કરવુ શું? ત્યારે પહેલાં દૈત્યનો પરિચય આપતી વખતે કહેલું ને કે એ હરામી પણ હતો આથી એને મસ્ત મજાનો લોલીપોપ અને પેપ્સી પદાવવાનું ચક્કર ચલાવ્યું. તેણે પેલા દુકાનદારે કહ્યું ,\"કેમ છો માસા ?\" પેલા ભાઈને તેમણે સીધા માસા બનાવ્યાં પણ પેલા સૂકાયેલી લાકડી જેવા શરીરવાળા,નાના કપાળમાં મોટો ચાંદલો લગાવ્યો હોય તેવી આંખો વાળા અને જાણે ઈશ્વરે પેટ આપ્યું જ ન હોય તેવા દુકાનદારે કહ્યું ,\"બોલને ભાણા શું કામ હતું ?\"\n\n  \"તમારા ઘરે દીકરો અવતર્યો છે ને?\"ખબર નહીં પણ ઈશ્વરે અમારો સાથ આપ્યો અને દુકાનદારે માથું હકારમાં ધુણાવ્યું,\" તો જલ્દી જાવ ને ગામમાં મીઠાઈ વહેંચવાનું શરુ કરો. \"પેલો દૈત્ય બોલ્યો. ત્યારે અતિ આશ્ચર્યના ભાવ સાથે પેલા દુકાનદારે કહ્યું,\"આ શુભ કાર્ય તો મેં દસ વર્ષ પૂર્વે જ કરી નાખેલું. અત્યારે તો એ દસ વર્ષનો છે. \"અમારી ભોઠપની કોઈ સીમા ન હતી. પણ છતાં પેલો નાક વગરનો દૈત્ય બોલ્યો,\"તો અમને મીઠાઈ કેમ ન ખવડાવી ?\" દુકાનદારે કહ્યું,\"ભાઈ મેં તો પાંચ કિલો મીઠાઈ વહેંચી વહેંચી હતી પણ ત્યારે તારો જન્મ નહોતો થયો તો હું શું કરું ?\" દૈત્ય બોલ્યો,\" હા બસ તો હવે તો હું તમારી સામે ઉભો છું ને! મીઠાઈ નહીં તો કંઈ ને મને અને અમારા મહેમાન ને પેપ્સી ને લોલીપોપ તો ખવડાવો!\"આ રીતે અમે લોલીપોપ અને પેપ્સી મેળવ્યા તમને લાગશે કે આ ખોટું છે પણ ના,આ એ સમય હતો જ્યારે ગામના લોકોની નિર્દોષતા ને લીધે આ શક્ય બનતું.\n\n  પછી અમે રામ મંદિરમાં ગયા મને લોલીપોપ તથા પેપ્સીની લિજ્જત માણી. થોડી વાર થઈ અને એક વિચિત્ર સાધુ બહાર આવ્યા. એ સાધુએ આપણે જેને આપણા આંતરવસ્ત્રો કહીએ એના કરતા પણ ઓછા વસ્ત્રો ધારણ કર્યા હતાં. આમ તો હું પહેલેથી શહેરમાં ઉછર્યો એટલે આવા સાધુઓનો બહુ પરિચય નહીં. આથી એ સાધુનો આવો કંજૂસીભર્યો વેશ જોઈને મારા થી હસી પડાયું. પણ મારી સાથે,બાળપણથી જ ગામડામાં ઉછર્યો હોવા છતાં પણ એ દૈત્ય પણ હસ્યો. આમ પોતાની મજાક ઉડતી જોઈ,પોતાના ત્યાગની ઠેકડી ઊડી રહી છે એવું જાણીને તે સાધુ સ્થિતપ્રજ્ઞતાની સ્થિતિમાંથી બહાર આવ્યા અને ગુસ્સે ભરાયા. કેટલાય ખુન કરી બેઠો હોય, કેટલાય લોકોને લૂંટી લીધા હોય, કેટલીય છોકરીઓની છેડતી કરી હોય, પોલીસનો માર ખાઈને રીઢો થઈ ગયો હોય એવા કોઈ ગુનેગારને સીબીઆઈવાળા પકડે તેમ અર્ધનગ્ન સાધુએ અમને પકડ્યા પણ આનાથી મોટી સમસ્યા એ હતી કે તે સાધુ હિંદીભાષી હતાં. અમે બંને રડવા લાગ્યા.\n\n  મને તો હવે એમ કે આ સાધુ હવે અમને જવા નહીં દે અને અમને બંનેને તેના જેવા જ અર્ધનગ્ન સાધુ બનાવી દેશે કારણકે તે સાધુની આંખોમાં દેખાતી ગુસ્સાની જવાળા અત્યંત ઊંચી હતી. ત્યાં પેલો દૈત્ય અર્ધ હિન્દી(બાવાહિન્દી) માં બોલ્યો ,\"હમકો માફ કર દો. અમે દુસરી બાર કભી મજાક નહિ કરીએ. માફ કર દો. \" ખબર નહીં પણ એને અમારી દયા આવી અને એની આંખોની જ્વાળા શાંત થઈ પછી અન્નપૂર્ણાના અવતાર ની માફક પૂછ્યું,\" ખાના ખાઓગે?\" ત્યારે પેલા દૈત્યએ કહ્યું,\"નહીં. હમ પેટ ભર કે હી આયે હે. \"આટલું બોલીને એ દૈત્યને છોડીને મેં હરણફાળ દોટ મૂકી. પાછળ જોયું કે તે દૈત્ય જાણે મારો શિકાર કરવા ઈચ્છતો હોય એવી રીતે મારી પાછળ દોડ્યો આવતો હતો. ઘરે જઈને મને ઢોરમાર મારવામાં આવ્યો. માર અમને બંનેને પડવો જોઈતો હતો પરંતુ માત્ર મને જ પડ્યો. કેમ ? જવાબ નિબંધની શરૂઆતમાં જ છે કે દૈત્યને બીજા પર દોષારોપણ કરવાની ટેવ હતી. કદાચ હું એને છોડીને ભાગ્યો હતો એનો બદલો એણે લીધો હતો. પણ હવે કોઈ દિવસ અતિથી ન બનવાની મેં ભીષ્મ પ્રતિજ્ઞા કરી.",
      "duration": "5 mins",
      "category": "Comedy"
    },
    {
      "id": 49,
      "title": "શરદી મારી બહેનપણી",
      "story_name": "જોકે આમ તો મને કોઈ બહુ કે થોડું કંઈપણ પૂછતું જ નથી પરંતુ કોઈનો મગજ ફરી જાય ને મને એવું પૂછી બેસે કે, \"તમારી બહેનપણી કેવી હોવી જોઈએ ?\" તો હું કહું કે મારે તો જૂની, જાણીતી એક શાશ્વત અને આદર્શ બહેનપણી હોવી જોઈએ અને છે પણ તે શરદી. એવું એટલા માટે કે શરદી કોઈ દિવસ મને છોડવા માંગતી જ નથી જાણે તેને અન્ય રોગો પાસેથી લોન લઈને મારા અસ્વસ્થ શરીરમાં એક ફ્લેટ ન ખરીદી લીધો હોય !\n\nબાળપણથી મારા શરીરની એક રોગપરંપરા રહી છે કે જ્યારે જ્યારે મારી છ માસિક, નવ માસિક કે વાર્ષિક પરીક્ષાઓ આવે ત્યારે શરદી-ઉધરસ મને પ્રોત્સાહન આપવા હાજર જ હોય ! કોઈક વખત તો એને એમ થાય કે પરીક્ષા અઘરી હશે એમ જાણીને તાવ પણ પ્રોત્સાહન આપવા આવી જાય. પણ તેનું આ પ્રોત્સાહન મને તો તકલીફદાયક જ રહેતું. હું વધારે તકલીફ ભોગવીને જ મહેનત કરતો. જોકે ડોકટર આ બધા રોગોના ફ્લેટને ખાલી કરવાની તાકાત રાખે છે પણ એને ખાલી કરવાનું ભાડું આજકાલ બહુ મોંઘુ હોય છે.\n\nપણ હું જ્યારે જ્યારે મારા અસ્વસ્થ શરીરમાં 'અચલ' સ્થાન ભોગવી રહેલા રોગોને ડોક્ટરની મદદથી ચલિત કરવાનો પ્રયત્ન કરું છું ત્યારે પેલો પહોળી આંખોવાળો, ગળામાં ભગવાન શંકરની જેમ નાગરૂપી સ્ટેથોસ્કોપ પહેરેલો, સ્વચ્છ કપડામાં પોતાના આસન પર બિરાજેલો ડોક્ટર અવશ્ય મારા હાથ કે આંગળીમાં એકાદ છિદ્ર કરાવી, મારી નિર્દોષ વેદનાના ચિત્કારથી લોહી કાઢી એના પર સંશોધન કરવાનો આદેશ તો આપે જ ! પછી જ દવારૂપી ગુંડાઓને મોકલી મારા અસ્વસ્થ શરીરમાં રોગોના ફ્લેટ ખાલી કરાવે અને તો પણ પેલા ફ્લેટ ખાલી તો ખાલી પણ રહે તો ખરા જ !\n\nપણ મારી પાક્કી બહેનપણી એવી શરદીએ અનેકવાર મારા અસ્વસ્થ શરીરમાં ધરતીકંપ લાવેલો છે. આમ તો હું શાળાની પરીક્ષાઓ માંડ માંડ પાસ કરી શકું છું પણ મારા એક શિક્ષકના જરૂર કરતાં વધારે 'પ્રતિભા શોધ કસોટી' આપવાના આગ્રહને લીધે મેં આ કસોટી આપવા, મારી સગાઈ ટાણે છોકરીનો બાપ પણ મારો જેવડો બાયો ડેટા માંગે એવડું ફોર્મ મેં ભર્યું. આ કસોટી આપવા મારા શિક્ષકનો ત્યાં સુધીનો આગ્રહ હતો કે જો હું તે પરીક્ષા ન આપવાની રજુઆત કરું તો પણ તે મને બે ચાર થપ્પડ મારીને પણ ફોર્મ ભરવાનો અત્યાચાર મારી ઉપર કરત. ના, આ આગ્રહ મારી ભણવામાં હોશીયારીને લીધે નહિ પરંતુ કદાચ મારા જેવો કવિતાના રવાડે ચડેલો વિદ્યાર્થી આ પરીક્ષામાં ગુજરાતીમાં પાસ થઈ જાય ને કંઈક શિષ્યવૃત્તિ મળે ને તે શિક્ષક પોતાની જ્ઞાતિમાં કોલર ઊંચા કરીને 'તે શિષ્યવૃત્તિ મેળવનાર આપણો વિધાર્થી' એમ કહી શકાય તેના માટે એનો આગ્રહ - ના, અતિઆગ્રહ હતો.\n\nબિચાળા શિક્ષકને ખબર નહોતી કે હું ભાગ્યવિહોણો માણસ છું. ઈશ્વરે સામાન્ય રીતે તમામ મનુષ્યોના કપાળની પાછળના ભાગમાં ભાગ્ય-મગજ-બુદ્ધિ વગેરે મૂકયા હશે પણ મારા કપાળના પાછળના ભાગે આ કશુંય મૂક્યું નથી. આ બધાને બદલે તેણે ત્યાં એક જ વસ્તુ મૂકી છે - શરદી. નિબંધમાં વિષયાંતર થયો હોય એવું તમને લાગ્યું હશે પરંતુ શરદીથી ઉપરોક્ત અઘરા નામવાળી પરીક્ષામાં મારી યાતનાઓ આપની સમક્ષ મુકું તે પહેલાં, જેમ શરદી થાય એ પહેલાં છીંક તેની પૂર્વભૂમિકા બાંધે તેમ મેં પણ પૂર્વભૂમિકા બાંધી.\n\nએ દિવસે પણ વર્ષોથી ચાલી આવતી પરંપરા મુજબ મને શરદી તો થઈ જ ચૂકી હતી. જીવનની પ્રથમ શિષ્યવૃત્તિ હું લેવા જતો હોય તેમ, જાણે મારી સાથે કોઈ સેલ્ફી નહિ પડાવે તેવા ભયવાળો હું કોઈ નવોદિત લેખક હોય તેમ એ શરદીએ મારો પીછો પકડેલો. આજકાલ બજારમાં 'એક પર એક મફત'ની યોજનાઓ ખૂબ ચાલે છે તેમ મારે પણ એક એવી જ યોજના છે અને હા એ યોજના મેં માંગી નહોતી તો પણ ઈશ્વરે મારા પર ઉપરથી (અથવા નીચેથી) ધરાર ઠસાડેલી છે અને એ છે-'એક પરીક્ષા શરદી છીંક મફત. 'જોકે હું તો પરીક્ષા ખરીદવા તૈયાર નહોતો પણ ક્યાં સંજોગોમાં મારે તેને કમને પણ ખરીદવી પડી તેની વાત હું આગળ કરી ચુક્યો છું. (એ યાદ ન હોય તો હવે એમાં તમારો વાંક છે.)\n\nએ દિવસે શરદીથી એકદમ જાણે માથે પથ્થર મૂક્યો હોય એવા ભારે થઈ ગયેલા માથાને, શરદી હિમાલયમાંથી છૂટી પડીને જે ઊંડા ખાડામાંથી ગટરમાં જાય તે લાલ થઈ ગયેલા બે ખાડા અને તેની સમગ્ર રચના, મારું આખું શરીર અને વડીલો-સ્વજનોની વણમાંગી સલાહ આ બધું જ લઈને હું પરીક્ષા દેવા નીકળ્યો-સાયકલ પર ! મગજ મારે હતું નહીં ( ઉપર જણાવ્યા મુજબ) એટલે એને લેવાનો કોઈ સવાલ જ નહોતો. આમ તો અમારા કાઠિયાવાડમાં પોલીસ રસ્તા પર કોઈ દિવસ સાઈડ રોકતા નથી પણ આજે એ કર્મ તેમને કર્યું ! મારી બાજુમાં ઉભેલા બાઈકવાળા ભાઈ પર મને છીંક આવવાના લીધે મારા નાકના એ ઊંડા ખાડામાંથી નીકળેલા બિન્દુઓના અમીછાંટણા એ સજ્જન પર થયા ને એ અચાનક દુર્જન બની મારા પર ભડકયા. એ મને શરદીની સાથે હાથ પગ તોડીને દવાખાને મોકલવા માટે તત્પર બન્યા કે પોલીસ આવીને, મારા મુખમાંથી 'સોરી'જેવો સસ્તો શબ્દ સાંભળીને એ દુર્જન ફરી સજ્જન બન્યા અને ખૂંનસ ભરેલી નજરે મારી સામે જોઈને ચાલ્યા ગયા.\n\nહું આવા બે ત્રણ સજ્જનોથી બચતો બચતો શાળાએ પહોંચ્યો અને શાળાનું નામ હતું-'શરદી હાઈસ્કૂલ'. ના, માફ કરશો-'સૌરાષ્ટ્ર હાઈસ્કૂલ'. આ શરડીએ જીવનમાં એટલો હેરાન કર્યો છે કે જ્યાં 'સ' કે 'શ' દેખાય શરદી જ યાદ આવે. હું મારી સાયકલ અંદર પાર્કિંગમાં રાખવા જતો હતો ત્યાં મને મારી જેમ જ શરદીથી પીડાતા પાંચ સિક્યુરીટીવાળા દેખાયા. જે પોતાના નાકની શ્લેષમમાં પરિવર્તિત ન થયેલી ગંગા વડે ધરતીને પવિત્ર કરતા હતા. હું મારી સાયકલ રાખીને આવતો જ હતો ત્યાં મને એક જોરદાર છીંક આવી ને તમે કદાચ ન માનો પણ મારા ભાગ્યની અવળચંડાઈ મુજબ મારી પાછળ ત્રણ વાઘ જેવા કૂતરા પડ્યા ને હું હરણની જેમ આગળ ભાગતો ભાગતો પેલા સિક્યુરિટીવાળા પાસે પહોંચ્યો અને એના નિત્ય પથ્થરો મારવાના પ્રયાસોથી હું બચ્યો.\n\nઅર્જુનને કુરુક્ષેત્રના મેદાનમાં ભગવાનનું વિરાટ સ્વરૂપ જોઈને, કોઈ પણ ઉંદરને બિલાડી જોઈને, પ્રેમી પંખીડાને પોલીસની ગાડી જોઈને, વિદ્યાર્થીઓને આદમખોર માસ્ટર જોઈને, કોલેજના ભણેશ્રી(મારા જેવા) છોકરાને કોઈ નખરાળી છોકરી (હજુ મને મળી નથી) જોઈને જેટલો ભય ન લાગે એટલો ભય મને એ પરીક્ષાખંડમાં પ્રવેશતા લાગ્યો. ગોળ ગોળ ચશ્મામાં લાલ ટમેટા જેવી આંખોવાળા, પેટને પેટ ન સમજીતા ગટર સમજીને ભોજન કરતા હોય એવી સાબિતી આપતી મોટી ફાંદવાળા, ભીંતમાં છત્રી ટીંગાળી હોય તેવું ઈન-શર્ટ કરેલા અમારા સુપરવાઈઝરે મને પ્રશ્ન પત્ર-જવાબવહી હાથમાં આપ્યું ને મેં પથ્થરમાંથી હીરા નહીં પણ હીરામાંથી પથ્થર શોધવા જેટલી તકલીફ પડે એટલી તકલીફ વેઠીને મેં મારો બેઠક નંબર શોધ્યો અને બેસીને જવાબ લખવાનું શરૂ કર્યું. ત્યાં અનેક લોકોની ભીડમાં ક્રાઈમ બ્રાન્ચનો કોઈ જાસૂસ ખબરી ગુનેગારને શોધવા જેવી નજર રાખતો હોય તેવી નજર રાખીને પેલો ગોળમટોલ સુપરવાઈઝર અમારી આસપાસ અર્ધ પ્રદક્ષિણા કરવા લાગ્યો.\n\nત્યાં કોને ખબર મારી બહેનપણી શરદી ને ખાડા વાટે બહાર નીકળવાનું મન થયું હશે અને તેણે તેની પૂર્વ ભૂમિકા સમાન છીંક ને મોકલી એના રશ્મિ બિંદુઓનો સ્પર્શ પેલા દુંદાળા સુપરવાઈઝરને થયો ને ખબર નહી મારી ધ્રાણેન્દ્રિયમાંથી જાણે તેઝાબ વરસ્યું હોય એવા તેઓ ગુસ્સે થયા આખા વર્ગના છોકરાઓ જાણે હું દોષી હોય તે રીતે મારી સામે તાકી રહ્યા હતા ને ત્યાં આ શું કોઈ અગમ્ય શક્તિ વડે ખેંચાઈ રહ્યો હતો હું ઢસડાઈ રહ્યો હતો ને જાણે ગુરુત્વાકર્ષણ બળ વડે હું બ્રહ્માંડમાં ફેંકાયો હોય તેમ પરીક્ષા ખંડની બહાર ફેંકાયો. મારી આંખોમાંથી આંસુ બસ પડું પડું જ હતા પણ મેં અંદર બેઠેલી કોઈ અનભિજ્ઞ શક્તિથી તે રોકી લીધા.\n\nહું ફરી પાછો આગળની ઘટનાઓનું પુનરાવર્તન કરતો કરતો સાયકલ વડે ઘરે પહોંચ્યો ને ત્યાં યુદ્ધમાં પરાજિત થઈને આવેલા યોદ્ધાને જેમ તેના પરિવારજનો તુચ્છકારની ભાવનાથી આશ્વાસન આપે તેમ મારા માતાએ મને પૂછ્યું, \"કેવી ગઈ પરીક્ષા?\" મેં દુર્યોધન ની અદા થી કહ્યું , \"આ મને બહેનપણી રૂપે શરદી મળી છે ને એટલે પરીક્ષા વગર જ મને શિષ્યવૃત્તિ આપી દેવાના છે. \"ત્યાં મારી એક જરૂર કરતાં વધારે ઉત્સાહી બહેને કહ્યું, \"વાહ રે, તમારી બહેનપણી શરદી ! બધાને આવી બહેનપણી મળે. \"આ વાક્ય સાંભળતા જ હું સમસમી ગયો.",
      "duration": "6 mins",
      "category": "Comedy"
    },
    {
      "id": 50,
      "title": "કોમેનટ નોટ",
      "story_name": "બટકાઓના દેશે દીપ રોય તેમના ધર્મ પત્ની સુરિતાબાળા સાથે ડોલી ને મામીને લઈને ફરવા ગયેલા. સુરિતાબાળાએ તો ત્રણ મિનિટ શ્વાસ રોકી રાખીને પાતળા દેખાવાનો પ્રયત્ન કરેલો ત્યાં એમના શ્રીમાન દીપ રોય એમની બીયરબેલીને દેખાડતા અડોઅડ આવીને ઉભા રહ્યા. મામીએ બટકાને બેંચ ઉપર રાખ્યો ને કહ્યું 'હવે એમનો ફોટો પાડ.' ત્યાં સુધીમાં મામીની ડોલી તો આઠ વર્ષની ઉંચા ઉંચા ઝાડ ને ફૂલપાંદડા જોઈને કંટાળેલી કે બાજુના ટોય શોપમાં જવા દોડી ગઈ.\n\nમામીની નજરચૂક થઈ તે હાંફળા ફાંફળા \"એય ડોલી, ડૉલી -ડોલ્લી\" બૂમાબૂમ કરતા દેખાણાં. રમકડાં બેચતા બટકાની નજર મામીના અવાજ તરફ પડી. નેચરલી એ સમજ્યો ત્યાં વેચાતી ચાઇનીઝ ઢીંગલી !ચીંગચોંગ ચાંગ કરતો એની ભાષામાં તે બરાડ્યો. પણ પછી જોયું તો મામી તો દોડતા તેની તરફ ધસી આવ્યા તો તે રાડ પાડતો બોલ્યો '૫ ડોલર્સ = ફાઇ ડોલર' મામી મોં મચકોડતા ડોલીનો હાથ ઝાલી શોપમાંથી બહાર નીકળતાં હતા તો તે ફરી બોલ્યોઃ 'ફોર યુ ફોર ડોલર' બીચારો એ ક્યાં જાણતો હતો દીકરીનું નામ ડોલી હતું એને તો ઢીંગલી વેચવી હતી. બાજુની રેસ્ટોરંટ તરફ વળતાં ગુજ્જુભાઈ સમજ્યા કે આ બેન લગ્ન પડા સાથે ડૉલીમાં કંકોત્રી છાબ સાથે મૂકવા માંગતા લાગે છે તો તે વચ્ચેથી ઘૂસ્યા ન ઘૂસ્યા કે મામી એ તો 'આઘા ખસો' કહી ઓલમોસ્ટ ખસેડી જ દીધા.\n\nઆ બાજુ બેંચ ઉપરથી બટકો ભાભી સુરિતાબાળાના રોકી રાખેલા શ્વાસ વગરનો ફોટા લેવાનું ના ચૂક્યો. એણે વચ્ચે માર્યો કૂદકો કે મામી તરફ જોવા ગયોને ભાભીનો ફોન ફોટાને બદલે મૂવી તરીકે ચાલુ રહ્યો. ને મૂવી ઉતરતી રહી. ફૂલો જોઈને ડોલી ઉઠતા મામી એમની ડોલી (ઢીંગલી જેવી દીકરી )ને ગોતતા હતા તે આજુબાજુના બટકા સુરિતાબાળાએ છોડેલ શ્વાસ પછી બે ત્રણ ઉંડા શ્વાસ લેતા ભાભી ને છેવટ સુરિતાબાળાને દીપરોય સાથે ઉંચા ઉચા વૄક્ષોમાં અડધા કપાઈ ગયા નીચેથી તેવો એકાદ ફોટો તો પડાવીજ લીધો.\n\nબટકાની ઢીંગલીઓ પણ ખૂબ સુંદર હોય છે હો ! ખુશ થતા દીપ રોયને ઉતાવળા સુરિતાબાળા આગળ વધવા જતા જ હતા ને ભાભી સુરિતાએ ઉતાવળમાં એક મિનિટ હો.. કહી વિડીયોને ફોટો અપલોડ કર્યા. ને નીચે લખ્યું 'સ્કીની દેખાવવા રોકી રાખી ત્રણ મિનીટ ! લોલ..લોલ' ને ઇંગલીશ ભાષાની પત્તર રગડી નાંખતા મામીએ મારી કોમેન્ટ \" હેંગકોક\"માં અમે લોલ..લોલ..લોલ 'તરત જ નીચે કોઇ જવાનીયાની આવી કોમેન્ટ 'બેંગકોક ? કે હોંગકોંગ ?' બિરબિલની જેમ હાજરજવાબી મામીએ ફરી મારી કોમેન્ટ \"હા ચાપલા બોથ સેઇમ સેઇમ હવે. ક્યાં બાલ કી ખાલ નિકાલ રહા હૈં લોલ ત્યારે પેલા ગુજ્જુભાઈ રેસ્ટોરંટમાં બેઠા હતા તેમણે પણ મારી જ દીધી કોમેન્ટ 'હોવે-હોવે.. ઈ બધુ એકજ, ડોલીબોન મલી ગ્યા ને તે ફોટો ને ફોન મેલો પડતા ને ઝાલી રાખો બેનને ..લોલ !'\n\n",
      "duration": "2 mins",
      "category": "Comedy"
    },
    {
      "id": 51,
      "title": "રંગીલા રાજકોટીયન",
      "story_name": "    હું રાજકોટનો રહેવાસી. એટલે આમ તો મારાથી રાજકોટ વિશે કંઈ ન લખાય નહી તો હું જિલ્લાદ્રોહી કહેવાઉં. અમારા રાજકોટમાં રેસકોર્સમાં ત્રણે ઋતુઓમાં રાજકોટવાસીઓની મેદની હોય છે. એમાય જો શિયાળો હોય એટલે જાણે આખું રાજકોટ ત્યાં જ ભેગું થયું હોય. સવારનાં પહોરમાં કોથળા ચાલવા આવી જાય.\n\n   કોથળા એટલે અમારા રાજકોટના ગેંડા જેવા જાડા પશુઓ( માણસો ). એ કોથળાઓનું માટલા જેવું પેટ આગળની તરફ નમેલું હોય, અને સવારના ( પરાણે ) વહેલા ઊઠવાના કારણે આંખોમાં નિંદરૂ ભરેલી હોય. અને ઢસદાતા ચાલતા હોય.\n\n  આ કોથળાઓ સાથે ચાલતા જ જોવા મળે. આ કોથળાઓ ફક્ત પંદર મિનિટ ચાલે અને અડધી કલાક ગાંઠિયા, જલેબી અને ખમણ ખાવા ઊભાં રહી જાય. અને એકલા હોય તો થાકે એટલે બેસી જાય. બાજુમાં કોઈ બીજો માણસ આવી બેસે અને પૂછે : ભાઈ હું તમને છેલ્લા ત્રણ મહિનાથી ચાલતા જોઉં છું, પણ તમારું શરીર આવું જ છે.' હા ભાઈ તે એને ચાલતા જોયો છે પણ ખાતા નથી જોયો. આ સાંભળી કહેશે : અરે ભાઈ હું છેલ્લા ત્રણ મહિનાથી નહિં પણ ત્રણ વર્ષથી ચાલુ છું. પણ આમાં સોય જેટલો પણ ફરક પડ્યો નથી. ' પણ ક્યાં થી ફરક પડે? પંદર મિનિટ ચાલવું અને અડધી કલાક ખાવું. ખાવા ભેગા થાય તો એક બાજુ ખાવાના વડા તળાતાં હોય અને બીજી બાજુ અલક-મલકની વાતોનાં વડા બનતા હોય.\n\n' મને આ દેશની ચિંતા થાય છે. શું થાશે આ દેશનું? '\n\nએલા ભાઈ તું દેશની ચિંતા છોડ તારી ચિંતા કર. આ તારું પેટ માટલામાંથી હવે મોટા દડા જેવું થાય છે.\n\nપણ એ લોકોને એની કંઈ પડી જ હોતી નથી.\n\n           તમે જો એ કોથળાઓને શરીર ઓછું કરવાની ટિપ્સ આપો તો હા-હા કરશે, ખાલી બે થી ત્રણ અઠવાડિયા પરેજી પાળશે પછી જેમ હતું એમ નું એમ. થોડાક દિવસો પછી તમે એને મળો અને પૂછો કે : શું પરેજી પાળો છો ને?' તો કહેશે ' અરે ભાઈ હું પરેજી તો પાળું છું પણ હમણાં છેલ્લા પાંચ દિવસથી મારે ઉપરા - ઉપરી લગ્ન આવી ગયા એટલે પછી...... હવે તમે તો સમજદાર છો એટલે તમને તો વધારે સમજાવવાનું ..... હે હે હે. ' એમ કહી વાત ઊડાડી દે અથવા નત - નવીન બહાના કાઢે. એટલે તમે ગમે તેટલા પ્રયત્નો કરી લો પણ આ અમારા રંગીલા કોથળા તો આવાં જ રહેવાનાં.",
      "duration": "2 mins",
      "category": "Comedy"
    }
  ]
}